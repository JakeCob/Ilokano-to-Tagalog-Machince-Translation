GENESIS 
Ti Aramid ti Dios a Namarsua.
Idi punganay ti Dios pinarsuana dagiti langlangit ken ti daga.
Ket ti daga adda idi a gosogoso ken awan nagyan; ket dagiti sipnget addada idi iti rabao ti yuyeng: ket ti Espiritu ti Dios nagtignay iti rabao dagiti dandanum.
Ket ti Dios kinunana, Adda coma lawag: ket nagadda ti lawag.
Ket ti Dios nakitana a ti lawag naimbag: ket inlasin ti Dios ti lawag cadagiti sipnget.
Ket ti Dios ninaganna ti lawag aldaw, ket dagiti sipnget ninagananna ti rabii. Ket naadda ti malem ken ti bigat, maysa nga aldaw.
Ket ti Dios kinunana, adda coma maysa a tangatang iti tengnga dagiti dandanum, a pagsisinaan dagiti dandanum cadagiti dandanum.
Ket ti Dios inaramidna ti tangatang, ket insinana dagiti danum nga adda iti baba ti tangatang, cadagiti danum nga adda iti rabaw ti tangatang: ket naaramid a casta.
Ket ti Dios ninaganna, ti tangatang, Langit. Ket naadda ti malem ken ti bigat, aldaw a maicadua.
Ket ti Dios kinunana, mapagtitipon coma dagiti danum nga adda iti baba dagiti langit iti maysa a disso, ket agparang coma ti daga a namaga: ket naaramid a casta.
Ket ti Dios ninagananna ti namaga, Daga ket ti nacatiponan dagiti danum ninagananna Tataaw: ket ti Dios nakitana a nasayaatda,
Ket ti Dios kinunana, Patuboen coma ti daga ti root, mulmula nga adda bukelda ken caycayo nga agbunga nga ti bukelda adda cadacuada cas iti casisigudda, iti rabaw ti daga: ket naaramid a casta.
Ket pinataud ti daga ti root, mulmula nga addaan bukel a mayannatup iti casisigudda, ken caycayo nga agbunga a ti bukel adda cadacuada cas ti casisigudda: ket ti Dios nakitana a nasayaatda.
Ket naadda ti malem ken ti bigat, aldaw a maicatlo.
Ket ti Dios kinunana, Adda coma dagiti silsilaw iti tangatang dagiti langit tapno aglasin ti aldaw ken ti rabii: ket maipaayda coma a cas pagilaslasinan, ken panpanawen, al-aldaw, ken tawtawen:
Ket maipaayda coma a silsilaw iti tangatang dagiti langit a manglawag iti daga: ket naaramid a casta.
Ket ti Dios inaramidna dagiti dua a silsilaw a dadackel: ti silaw a dacdackel tapno aggundaway iti aldaw, ket ti silaw a basbassit tapno aggundaway iti rabii: inaramidna met dagiti bitbitwen.
Ket ti Dios insaadna ida iti tangatang dagiti langit, tapno lawaganda ti rabaw ti daga,
Ken tapno aggundaway iti aldaw ken iti rabii, ken tapno aglasin ti lawag ken sipnget: ket ti Dios nakitana a nasayaatda.
Ket naadda ti malem ken ti bigat, aldaw a maicapat.
Ket ti Dios kinunana agpangen coma cadagiti dandanum dagiti parsua a nabiag ken agtayab dagiti tumatayab iti ngato ti daga iti tangatang dagiti langit.
Ket ti Dios pinarsuana dagiti dadackel nga animal ti taaw ken isu-amin a kita a nabiag nga aggaraw a nagpangenda cas ti casisigudda cadagiti danum, ken amin a tumatayab a nagpayac cas iti casisigudda; ket ti Dios nakitana a nasayaatda.
Ket ti Dios binendicionanna ida a cunana, Agbungacayo coma ket agaducayo, ket punnoenyo dagiti danum dagiti taaw, ket dagiti tumatayab agaduda coma iti daga.
Ket naadda ti malem ken ti bigat, aldaw a maicalima.
Ket ti Dios kinunana, Patauden coma ti daga dagiti parsua a nabiag cas iti cakikitada, an-animal, ken agcarcarayam ken agcacarungsot iti daga cas iti cakikitada: ket naaramid a casta.
Ket ti Dios inaramidna dagiti agcacarungsot iti daga cas iti casisigudda, ken an-animal, cas iti cakikitada, ken isu-amin nga aguy-uyas iti daga cas iti casisigudda: ket ti Dios nakitana a nasayaatda.
Ket ti Dios kinunana, Aramidentayo coma ti tao iti ladawantayo, cas caaspingtayo: ket iturayanda coma dagiti ic-ican ti taaw, ken dagiti tumatayab cadagiti langit ken dagiti an-animal, ken ti amin a daga, ken dagiti amin nga agcarcarayam nga aguy-uyas iti rabaw ti daga.
Ket ti Dios pinarsuana ti tao a caladawanna met laeng, iti ladawan ti Dios pinarsuana; pinarsuana ida a lalaki ken babai.
Ket ti Dios binendicionanna ida, ket ti Dios kinunana cadacuada, Agbungacayo, ket agaducayo, ket punnoenyo ti daga, agbalincayo nga Appo kencuana; ket iturayanyo dagiti ican ti taaw, ken dagiti tumatayab cadagiti langit, ken amin nga parsua a sibibiag nga aggaraw iti rabaw ti daga.
Ket ti Dios kinunana, Adtoy, iniccancayo iti isu-amin a roroot nga addan bukel, nga adda iti rabaw ti amin a daga: ken isu-amin a cayo nga addaan bunga nga agpataud ti bin-i; maipaaydanto a canenyo.
Ken cadagiti isu-amin nga an-animal iti daga, ken amin a tumatayab iti langit, ken amin nga aggaraw iti rabaw ti daga nga addaan biag, maipaay coma cadacuada a canenda ti amin a nalasbang a root: ket naaramid a casta.
Ket ti Dios nakitana amin nga inaramidna, ket, adtoy, nasayaatda unay. Ket naadda ti malem ken ti bigat, aldaw a maicanem.
GENESIS 
Maaramid ti Tao ket maisaad sadiay Eden. Maala ti Babai iti Tao.
Ket nalpasen dagiti langit ken ti daga, ken amin nga orornosna.
Ket iti maicapito nga aldaw ti Dios lineppasna ti gapuanan nga inaramidna, ket naginana iti maicapito nga aldaw cadagiti isu-amin a gapuanan nga inaramidna.
Ket binendicionan ti Dios ti aldaw a maicapito ket sinantificarna: agsipud ta kencuana ti naginanaanna cadagiti amin a gapuanan a ti Dios pinarsuana ken inaramidna.
Dagitoy isuda ti capupunganay dagiti langit ken ti daga idi a naparsuada, iti aldaw a pinangaramid ni Jehova a Dios ti daga ken ti langit.
Ket idi awan pay la ti mula ti langalang iti daga, ket awan pay ti roroot a timmubo, ta di pay pinagtudo ni Jehova Dios iti rabaw ti daga ken awan pay la idi ti tao, a mangtalon iti daga;
Ngem nagpangato ti maysa nga angep a naggapu iti daga, ket binisibisanna ti amin a rabaw ti daga.
Ket ni Jehova Dios binukelna ti tao iti tapuc ti daga, ket impuyotna iti agongna ti anges ti biag; ket ti tao nagbalin a cararua a sibibiag.
Ket ni Jehova Dios incabilna iti maysa a minuyongan iti daya, idiay Eden; ket insaadna idiay ti tao a binukelna.
Ket ni Jehova Dios pinatubona iti daga, amin a cayo a nacaay-ayo a makita, ken naimbag a canen; casta met ti cayo ti biag iti tengnga ti minuyongan, ken ti cayo ti pannacaammo ti imbag ken ti dakes.
Ket nagayus idiay Eden ti maysa a carayan a mangsibug iti minuyongan ket nanipud idiay nagcappat ti ayusna.
Ti nagan ti umuna Pishon: daytoy isu ti manglawlaw iti amin ti daga ti Havila, isa a yan ti balitoc.
Ket ti balitoc iti daydiay a daga nasayaat; adda idiay dagiti batbato a bedelio ken onix.
Ti nagan ti maicadua a carayan Gijon: daytoy ti manglawlaw iti amin a daga ti Etiopia.
Ket ti nagan ti maicatlo a carayan Hiddekel: daytoy ti agturong iti sangoanan ti daga nga Assiria. Ket ti maicappat a carayan isu ti Eufrates.
Ket ni Jehova Dios innalana ti tao ket insaadna iti minuyongan idiay Eden, tapno talonenna ken aywananna.
Ket ni Jehova Dios, imbilinna idi tao a kinunana, cadagiti amin a cayo iti minuyongan mangancanto a siwayawaya:
Ngem ti aggapu iti cayo ti pannacaammo ti imbag ken ti dakes saanmonto a canen: ta iti aldaw a pannanganmo iti daydiay mataycanto a di bumurong.
Ket ni Jehova Dios kinunana, Saan a nasayaat nga agmaymaysa ti tao: yaramidacto ti catulonganna a maitutop kencuana.
Ni Jehova Dios binukelna iti daga amin nga an-animal iti daga, ken amin a tumatayab cadagiti langit; ket inyegna ida iti tao tapno makitana no casano ti panangpanaganna cadacuada: ket cas ti pinangnagan ti tao iti amin a parsua a sibibiag, dayta isu ti naganna.
Ket pinanaganan ti lalaki amin nga animal a naamo, ken tumatayab iti langlangit, ken ti amin a narungsot iti away; ngem ti tao saan a nacasarac ti catulongan a maitutop kencuana.
Ket ni Jehova Dios immapayna ti nargaan a turog iti tao, ket nacaturog; ket innalana ti maysa cadagiti paragpagna, ket ti nangalaanna rinipcanna ti lasag:
Ket ti paragpag nga innala ni Jehova Dios pinagbalinna a babai, ket inyegna iti tao.
Ket di tao, kinunana, Daytoy ita isu ti tulang dagiti tulangco, ken lasag ti lasagco: isu mapanagananto, Babai, ta iti Tao ti nacaalaanna.
Gapuna ti lalaki panawannanto ti amana ken ti inana, ket tumiponto iti asawana, ket agbalindanto a maymaysa a lasag.
Ket isuda a dua ti lalaki ken ti asawana, silamolamoda idi ket dida nagbain.
GENESIS 
Ti Pannacasulisog ken Supring da Adan ken Eva
Ti Pannacapagtalawda sadiay Eden.
Itan ti uleg isu idi a casisicapan cadagiti amin nga animal iti daga nga inaramid ni Jehova Dios
Ket isu kinunana iti babai, Pudno aya a kinuna ti Dios, Saancay a mangan iti amin a cayo iti minuyongan?
Ket ti babai kinunana iti uleg, cadagiti bunga dagiti caycayo iti minuyongan maipalubos a mangancami:
Ngem iti bunga ti cayo nga adda iti tengnga ti minuyongan, kinuna ti Dios, Dicayto canen, ken uray sagiden di la ket ta mataycayo.
Ket ti uleg kinunana iti babai, Saan a pudno a mataycayonto:
Ta ti Dios ammona nga iti aldaw a pananganyo iti dayta, dagiti matayo maluctandanto, ket caslacayton iti Dios a macaammo ti naimbag ken ti dakes.
Ket idi ti babai nakitana nga ti cayo nasayaat a canen, ken macaayayo a buyaen ken cayo a macagargari a mamagsirib, pimmuros iti bungana ket nangan, casta met iniccanna ni asawana ket isu nakipagcaan met.
Ket dagiti matmatada a dua naluctanda, ket naammoanda a silalamolamoda; idin nagdaitda cadagiti bulong ti higos ket inaramidda a bidangda.
Ket nangngegda ti timec ni Jehova Dios a magmagna iti minuyongan iti lamiis ti aldaw: ket naglemmeng ti lalaki ken ti asawana cadagiti cacaycayoan iti minuyongan iti imatang ni Jehova Dios.
Ket inawagan ni Jehova Dios ti lalaki ket kinunana kencuana, Sadino ti yanmo, sica?
Ket isu kinunana, Nangngegco ti timecmo iti minuyongan ket nagbutengac, ta silalamolamoac; ket naglemmengac.
Ket kinunana kencuana, Siasino aya ti nangibaga kenca a silalamolamoca
Nanganca iti cayo nga imbilinco kenca a dica canen?
Ket ti lalaki kinunana, Ti babai, nga intedmo a caduac, iniccannac iti bungana ket kinnanco.
Idin ni Jehova Dios kinunana iti babai, Ania daytoy nga inaramidmo
Ket ti babai kinunana, Ti uleg inulbodnac ket nanganac.
Ket ni Jehova Dios kinunana idi uleg, Gapu ta inaramidmo daytoy, nailunodca a nangnangrona ngem cadagiti isu-amin nga animal a naamo, ken animal a narungsot iti daga; ta barucongmo ti ipagnamto, ket ti tapuc ti canemto iti isu-amin nga aldaw ti panagbiagmo.
Ket Siac pagginnuraencayto iti babai, ken ti caputotam ken ti caputotanna: daytoy sugatennanto ta olom, ket sica sugatemto ti mucodna.
Ket idi babai kinunana, Paaduecto unay dagiti ut-utmo ken ti panagsicugmo; iti adu a rigat ipasngaymonto dagiti annacmo; ket iti asawam isunto ti calicaguman, ket isu iturayannacanto.
Ket ken Adan kinunana, Gapu ta inanamungam ti sao ni asawam, ket nanganca iti cayo nga inbilinco kenca a kinunac, Dica manganto iti daydiay: nailunod ti daga gapu kenca; babaen ti rigat mangancanto kencuana iti isu-amin nga aldaw ti panagbiagmo;
Sisiit met ken calcalunay pataudennanto kenca ket mangancanto iti natnateng ti daga;
Babaen ti linget ta rupam mangancanto ti taraon, aginga't dica agsubli iti daga; isu a nacabuclam: ta tapucca, ket iti tapuc agsublicanto.
Ket pinanaganan di lalaki ni asawana iti Eva; gapu ta isu ti ina dagiti isu-amin a nabiag.
Ket ni Jehova Dios inyaramidanna ni Adan ken ni asawana cadagiti pagananay a lalat, ket kinawesanna ida.
Ket ni Jehova Dios kinunana, Adtoy, ti lalaki nagbalin a cas maysa cadatayo, nga ammona ti naimbag ken ti dakes; ket ita, di la ket ta igawatna ti imana, ken mangala iti cayo ti biag, ken mangan, ken agbiag a cancanayon.
Iti casta ni Jehova Dios pinaruarna iti minuyongan ti Eden, tapno talonenna ti daga a nacaalaanna.
Ket pinagtalawna ti tao; ket insaadna iti daya ti minuyongan ti Eden ti Kerubin ken ti maysa nga sumilsilap a campilan a simmango iti amin a turong, tapno bantayanna ti dalan nga agturong iti cayo ti biag.
GENESIS 
Da Cain ken Abel
Ket ti lalaki dinennaanna ni asawana nga Eva; ket nagsicug, ket inyanacna ni Cain, ket kinunana, Nagun-odco ti maysa a lalaki gapu ken Jehova.
Ket inyanacna manen ni cabsatna nga Abel
Ket nagaywan ni Abel cadagiti carcarnero, ngem ni Cain nagtaltalon.
Ket naaramid iti panaglasat dagiti pannawen a ni Cain nangala iti bunga ti daga nga indatonna ken Jehova.
Ket ni Abel, nangala met cadagiti inauna nga anac cadagiti pangenna ken dagiti nalucmeg
Ket ni Jehova pinatpategna ni Abel ken ti datonna.
Ngem ni Cain ken ti datonna dina incancano
Ket nagpungtot unay ni Cain, ket nagliday ti rupana.
Ket ni Jehova kinunana ken Cain, Apayapay nga agpungpungtotca
ket apayapay narupanget ta rupam?
No naimbag ti aramidem apay a dinto macaparagsac
ket no dica agaramid iti naimbag, ti basol cumleb iti ruangan; ket ti calicagumanna sica; ngem sica gundawayam coma.
Ket kinasao ni Cain ni cabsatna nga Abel
Ket naaramid nga, idi addada iti away, ni Cain dinuclusna ni Abel a cabsatna, ket pinatayna.
Ket ni Jehova kinunana ken Cain, Sadino ti yan ni Abel, daytay cabsatmo
Ket kinunana, Diac ammo: siac aya ti agaywan ken cabsatco?
Ket kinunana, Ania ti inaramidmo
Ti timec ti dara ni cabsatmo awagannac manipud iti daga.
Ita ngarud, nailunodca iti daga, a nanglucat iti ngiwatna tapno awatenna ti dara ni cabsatmo ita imam;
Intono talonem ti daga, dinanto sublien nga itden kenca ti bilegna; walang-walangcanto ken agpagpagnacanto iti daga.
Ket kinuna ni Cain ken Jehova, Dacdackel ti dusac ngem ti mabalinco nga awiten.
Adtoy, pinagtalawnac ita nga aldaw iti rabaw ti daga; ket iti sangoanam aglemmengacto; agwalangwalangacto ken agpagnaacto iti daga; ket maaramidto nga uray siasino a macasarac caniac, patayennacto.
Ket kinuna ni Jehova kencuana, Gapu ta casta siasinoman a mamapatay ken Cain, maminpitonto a maibales kencuana
Ket ni Jehova incabilna ti maysa a pagilasinan ken Cain, di la ket ta patayen ti uray siasino a macasarac kencuana.
Ket nagpanaw ni Cain iti sango ni Jehova, ket nagnaed iti daga a Nod, iti daya ti Eden.
Ket ni Cain dinennaanna ni asawana; ket nagsicug ket inyanacna ni Henoc: ket namangon iti maysa a ili, ket impanaganna iti ili ti nagan ti anacna a Henoc.
Ket naputot ken Henoc ni Irad: ket ni Irad pinutotna ni Maviael; ket ni Maviael pinutotna ni Matusael; ket ni Matusael pinutotna ni Lamec.
Ket ni Lamec nangala ti dua nga asawana: ti nagan ti maysa Ada, ket ti nagan ti sabali Sella.
Ket inyanac ni Ada ni Jabel, isu nga ama idi dagiti agtaeng iti sapsapaw, ken dagiti adda an-animalda.
Ket ti nagan daydi cabsatna a lalaki Jubal, isu nga agtoctocar iti harpa ken iti flauta.
Ket ni Sella inyanacna met ni Tubal-cain nga agpanpanday iti amin a natadem a suer ken landoc: ket ti babai a cabsat ni Tubal-cain ni Naama.
Ket kinuna ni Lamec cadagiti asawana:
Ada ken Sella, denggenyo ti timecco;
Dacayo nga assawa ni Lamec, timudenyo ti saoc:
Ta pinatayco ti maysa a tao gaput ta sinugatnac,
Ken ti maysa a baro ta minalonac:
No maminpitonto a mabales ni Cain,
Pudno a ni Lamec maminpitopulo a pito.
Ket dinennaan manen ni Adan ni asawana; ket inyanacna ti maysa a lalaki, ket pinanagananna iti Set: Ta, kinunana, ti Dios iniccannac iti sabali a putot a sucat ni Abel; ta daytoy pinatay ni Cain.
Ket ni Set, casta met a naputot kencuana ti maysa a lalaki ket pinanagananna ti Enos
Daytoy ti nangrugian dagiti tattao iti panangawawagda ti nagan ni Jehova.
GENESIS 
Putputot ni Set.
Daytoy ti pacabasaan cadagiti caputotan ni Adan
Idi aldaw a pinarsua ti Dios ti tao, inaramidna a caasping ti Dios;
Pinarsuana ida a lalaki ken babai, ket binendicionanna ida, ket pinanagananna ida ti Adan (Tao), idi aldaw a pannacaparsuada.
Ket nagbiag ni Adan iti sangagasut ket tallopulo a tawen, ket pinutotna ti maysa nga anac a lalaki a caaspingna, cas ti ladawanna; ket pinanagananna iti Set:
Ket dagiti aldaw ni Adan, calpasan ti panangputotna ken Set, walogasut a tawen: ket pinutotna dagiti annac a lallaki ken babbai.
Ket ti dagup dagiti aldaw ni Adan siam a gasut ket tallopulo a tawen: ket calpasanna natay.
Ket nagbiag ni Set iti sangagasut ket lima a tawen, ket pinutotna ni Enos:
Ket ni Set nagbiag, calpasan ti panangputotna ken Enos, iti walogasut ket pito a tawen, ket pinutotna dagiti annac a lallaki ken babbai:
Ket ti dagup dagiti aldaw ni Set siam a gasut, sangapulo ket dua a tawen: ket calpasanna natay.
Ket nagbiag ni Enos iti siam a pulo a tawen, ket pinutotna ni Cainan.
Ket ni Enos, calpasan ti panangputotna ken Cainan, nagbiag iti walogasut, sangapulo ket lima a tawen ket pinutotna dagiti annac a lallaki ken babbai:
Ket dagup dagiti aldaw ni Enos siam a gasut ket lima a tawen: ket calpasanna natay.
Ket nagbiag ni Cainan iti pitopulo a tawen, ket pinutotna ni Mahalael:
Ket calpasan ti panangputotna ken Mahalael; nagbiag iti walogasut ket uppat a pulo a tawen ni Cainan, ket pinutotna dagiti annac a lallaki ken babbai:
Ket ti dagup dagiti aldaw ni Cainan siam a gasut ket sangapulo a tawen: ket calpasanna natay.
Ket nagbiag ni Mahalael iti innem a pulo ket lima a tawen, ket pinutotna ni Jared:
Ket nagbiag ni Mahalael, calpasan ti panangputotna ken Jared, iti walogasut ket tallopulo a tawen, ket pinutotna dagiti annac a lallaki ken babbai:
Ket ti dagup dagiti aldaw ni Mahalael walogasut, siam a pulo ket lima a tawen: ket calpasanna natay.
Ket nagbiag ni Jared iti sangagasut, innem a pulo ket dua a tawen, ket pinutotna ni Enoc:
Ket nagbiag ni Jared, calpasan ti panangputotna ken Enoc, iti walogasut a tawen, ket pinutotna dagiti annac a lallaki ken babbai:
Ket ti dagup dagiti aldaw ni Jared siam a gasut, innem a pulo ket dua a tawen: ket calpasanna natay.
Ket nagbiag ni Enoc iti innem a pulo ket lima a tawen, ket pinutotna ni Matusalem:
Ket ni Enoc nakipagna iti Dios, calpasan ti panangputotna ken Matusalem, iti tallogasut a tawen, ket pinutotna dagiti annac a lallaki ken babbai:
Ket ti dagup dagiti aldaw ni Enoc tallogasut, innem a pulo ket lima a tawen:
Ket nakipagna ni Enoc iti Dios: ket nagawan: ta innala ti Dios.
Ket nagbiag ni Matusalem iti sangagasut, walopulo ket pito a tawen, ket pinutotna ni Lamec;
Ket nagbiag ni Matusalem, calpasan ti panangputotna ken Lamec, iti pitogasut, walopulo ket dua a tawen, ket pinutotna dagiti annac a lallaki ken babbai:
Ket ti dagup dagiti aldaw ni Matusalem siam a gasut, innem a pulo ket siam a tawen: ket calpasanna natay.
Ket nagbiag ni Lamec iti sangagasut, walopulo ket dua a tawen, ket pinutotna ti maysa nga anac a lalaki:
Ket pinanagananna iti Noe, a cunana, Daytoy liwliwaennatayto cadagiti aramidtayo, ken cadagiti ut-utoy dagiti im-imatayo maipuon iti daga, nga inlunod ni Jehova.
Ket nagbiag ni Lamec, calpasan ti panangputotna ken Noe, iti limagasut, siam a pulo ket lima a tawen, ket pinutotna dagiti annac a lallaki ken babbai:
Ket ti dagup dagiti aldaw ni Lamec pitogasut, pitopulo ket pito a tawen: ket calpasanna natay.
Ket nagtawen ni Noe iti limagasut a tawen: ket ni Noe pinutotna ni Sem, ni Cam, ken ni Jafet.
GENESIS
Ket napasamac nga idi nangrugi dagiti tao nga agadu iti rabaw ti daga ken nayanac cadacuada dagiti babbai,
Nga idi dagiti lallaki nga annac ti Dios nakitada ti kinapintas dagiti babbai nga annac dagiti tattao pimmilida cadacuada, dagiti kinayatda, nga asawaenda.
Ket kinuna ni Jehova, Ti Espirituc saanto a cancanayon a mangbabalaw iti tao, ta isu ngarud linalasag: nupay casta dagitinto aldawna sangagasut ket duapulo a tawen.
Adda cadagidi nga aldaw dagiti gigante iti daga, ket casta met iti calpassanna, ta idi simrec dagiti lallaki nga annac ti Dios cadagiti babbai nga annac dagiti tatao, ket nagputotda cadagiti annac: dagitoy isuda idi dagiti mannacabalin a tattao nga adda idi ugma, dagiti lallaki a nagdindinamag:
Ket nakita ni Jehova nga ti kinadakes ti tao dackel iti daga, ken amin nga arapaap dagiti panunot ti pusona dakes la a cancanayon.
Ket napaladingit ni Jehova iti pinangaramidna iti tao iti daga, ket napasennaay ti pusona.
Ket kinuna ni Jehova, Pucawecto iti langa ti daga ti tao a pinarsuac; tao man ken animal, ken dagiti agcarcarayam, ken dagiti tumatayab cadagiti langit; ta naladingitac a nangaramid cadacuada.
Ngem ni Noe nasaracanna ti parabur cadagiti mata ni Jehova.
Ni Noe ken dagiti Annacna a Lallaki.
Dagitoy dagiti caputotan ni Noe
Ni Noe isu idi lalaki a nalinteg ken naananay cadagiti caputotanna: nakipagna ni Noe iti Dios.
Ket pinutot ni Noe ti tallo nga annac a lallaki, ni Sem, ni Cam, ken ni Jafet.
Ket nagdakes ti daga iti sangoanan ti Dios, ket napno ti daga iti ranggas.
Ket nakita ti Dios iti daga, ket, adtoy ti dakes, ta amin a lasag pinadakesda ti dalanda iti rabaw ti daga.
Naibilin a ni Noe aramidenna ti maysa a Daong.
Ket kinuna ti Dios ken Noe, Ti panungpalan ti amin a lasag dumtengen iti imatangco ta ti daga napno ti ranggas gapu cadacuada; ket, adtoy dadaelecto ida a maicanunong iti daga.
Agaramidca iti maysa a daong a cayo ti cedro; agaramidcanto cadagiti silsilid iti daong ket betunamto ti uneg ken ti ruar iti galagala.
Ket castoy ti panagaramidmonto: tallogasut a sico ti caatiddug ti daong, limapulo a sico ti caacabana, ket tallopulo a sico ti cangatona.
Mangaramidcanto iti maysa a panglawag iti daong, ket mangitiddacanto iti maysa a sico iti ngato; ket ti ruangan ti daong icabilmonto iti bacrangna ket aramidemto ti tallo a cadsaaran kencuana, maysa iti baba, iti tengnga, ken iti ngato.
Ket, adtoy, siac paglayusec ti danum iti rabaw ti daga, tapno mangpucaw iti amin a lasag, nga addaan anges ti biag, iti baba ti langit; amin nga adda iti daga matayto.
Ngem siac bangonecto ti tulagco kenca; ket sumreccanto iti daong, sica ken dagiti annacmo a lallaki, ken ti asawam, ken dagiti assawa dagiti annacmo a lallaki a maicuyog kenca.
Ket iti amin nga lasag nga addaan biag dua iti tumunggal maysa a kita ipastrecmonto iti daong, tapno aluadam ida a sibibiag agraman kenca; isudanto lalaki ken babai.
Cadagiti tumatayab a mayalubog iti cakitada, ken cadagiti an-animal a mayalubog iti cakitada, ken cadagiti amin nga agay-ayam a mayalubog iti cakitada, dua iti tumunggal maysa a kita ipastrecmonto tapno aluadam nga agbiagda.
Ket sica mangalaca ti amin a taraon a macan, ket ummongem kenca; ket agpaayto a taraonmo ken maipaay cadacuada.
Casta ti inaramid ni Noe; cas mayanatup iti amin nga imbilin ti Dios kencuana, casta ti inaramidna.
GENESIS 
Ti Iseserrec iti Daong
Dumanon ti Layus.
Ket ni Jehova kinunana ken Noe, Sumrecca ken amin a cabbalaymo iti daong; ta nakitaca a nalinteg iti sangoanac itoy a caputotan.
Iti amin nga animal a nadalus mangalacanto iti sinagpipito, ti calakian ken ti cabaiyanna; ket cadagiti animal a saan a nadalus, dua, ti calakian ken ti cabaiyanna:
Casta met cadagiti tumatayab cadagiti langit, sinagpipito, cawitan ken upa, tapno mabatida a sibibiag nga agputot iti rabaw ti amin a daga.
Ta apaman a mapalabes ti pito nga aldaw, siac pagtudoecto iti rabaw ti daga cadagiti uppat a pulo nga aldaw ken uppat a pulo a rabii ket ti amin a nabiag nga inaramidco pucawecto iti langa ti daga.
Ket inaramid ni Noe cas mayanatup iti amin nga imbilin ni Jehova kencuana.
Ket nagtawen ni Noe iti innem a gasut idi adda ti layus dagiti danum iti rabaw ti daga.
Ket simrec ni Noe, ken dagiti annacna a lallaki, ken ti asawana, ken dagiti assawa dagiti annacna a naicuyug kencuana, iti daong, a maipoon cadagiti dandanum ti layus.
Cadagiti an-animal a nadalus, ken cadagiti saan a nadalus nga animal, ken cadagiti tumatayab, ken amin nga aguy-uyas iti rabaw ti daga.
Sinagduduada a simrec ken Noe iti daong, lalaki ken babai, cas imbilin ti Dios ken Noe.
Ket naaramid nga, idi nalpas ti pito nga aldaw, dagiti danum ti layus addada idi iti rabaw ti daga.
Iti maicanem a gasut a tawen ti panagbiag ni Noe, iti maicadua a bulan, iti maicasangapulo ket pito nga aldaw ti bulan, idi met laeng nga aldaw, naglucat dagiti amin nga ubbog iti dackel a yuyeng, ket dagiti langit naluctanda.
Ket nagtudo iti rabaw ti daga iti uppat a pulo nga aldaw ken uppat a pulo a rabii.
Iti daydi met laeng nga aldaw, simrec ni Noe, ken Sem, ken Cam, ken Jafet, nga annac a lallaki ni Noe, ken ti asawa ni Noe, ken dagiti tallo nga assawa dagiti annacna a naicuyog cadacuada, idi daong;
Isuda, ken amin nga an-animal a narungsot a mayalubog iti cakitada, ken amin nga agay-ayam nga aguy-uyas iti rabaw ti daga a mayalubog iti cakitada ken amin a tumatayab a mayalubog iti cakitada, iti amin a cakita.
Ket napanda ken Noe iti daong a sinagdudua ti amin a lasag nga addaan anges ti biag.
Ket dagiti simrec, simrecda a lalaki ken babai ti amin a lasag, cas imbilin idi ti Dios kencuana: ket isu inrikepan ni Jehova.
Ket naaramid ti layus iti uppat a pulo nga aldaw iti rabaw ti daga; ket dagiti dandanum immadalem, ket inngatoda di daong, ket naingato iti rabaw ti daga.
Ket naggundaway dagiti danum ket dimmackelda la unay iti rabaw ti daga; ket nagna di daong iti rabaw dagiti dandanum.
Ket dagiti danum nanagudayda iti adu unay iti rabaw ti daga; ket natinep amin dagiti banbantay a nangato nga adda idi iti babaen dagiti langit.
Sangapulo ket lima a sico iti rabaw ti nangapawan dagiti dandanum; ket natinep dagiti banbantay.
Ket natay amin a lasag a naggunay iti rabaw ti daga, uray tumatayab ken an-animal a naamo, ken an-animal a narungsot ket amin nga agay-ayam nga aguy-uyas iti daga, ken amin a tao:
Amin dagiti addaan anges ti biag cadagiti agongda, iti amin nga adda idi iti daga a namaga, natayda.
Ket napucaw ti amin a sibibiag nga adda idi iti rabaw ti daga, tao man ken an-animal, ken dagiti aguy-uyas, ken dagiti tumatayab iti tangatang; ket napucawda amin iti daga: ket nabati laeng ni Noe ken dagiti adda a naicuyog kencuana iti daong.
Ket dagiti dandanum nanagudayda iti daga iti sangagasut ket limapulo nga aldaw.
GENESIS 
Bumassit dagiti dandanum
Ket ti Dios inimatanganna ni Noe, ken amin nga an-animal a narungsot, ken amin nga animal a naamo, nga adda kencuana idi daong: ket pinalabas ti Dios ti maysa nga angin iti rabaw ti daga, ket nagsardeng dagiti dandanum;
Naripcan met dagiti ubbog ti yuyeng, ken dagiti langit, ket ti tudo ti langit nagsardeng.
Ket dagiti dandanum nagsublida a cancanayon manipud iti rabaw ti daga: ket nages-es dagiti danum iti calpasan ti sangagasut ket limapulo nga aldaw.
Ket di daong naisadsad idi maicapito a bulan, idi maicasangapulo ket pito nga aldaw ti bulan iti rabaw dagiti bantay ti Ararat.
Ti Wac ken ti Calapati
Ket bimmassit la a bimmassit dagiti danum agingga iti maicasangapulo a bulan: idi maicasangapulo a bulan, iti umuna nga aldaw ti bulan, nagpakita dagiti pantoc dagiti bantay.
Ket naaramid nga, iti calpasan ti uppat a pulo nga aldaw, ni Noe linuctanna ti tawa di daong nga inaramidna idi:
Ket imbaonna ti maysa a wac, ket napan nagsublisubli, agingga iti di nagati dagiti danum iti rabaw ti daga.
Ket imbaonna ti maysa a calapati, tapno mapanna kitaen no dagiti danum naabbatanda iti rabaw ti daga;
Ngem ti calapati saan a nacasarac ti pangibatayanna iti sacana, ket nagsubli kencuana iti daong; gapu ta dagiti danum addada idi iti rabaw ti langa ti amin a daga: ket inunnat ni Noe ti imana ket innalana, ket impastrecna iti uneg ti daong.
Ket naguray pay laeng iti sabali a pito nga aldaw; ket imbaonna manen di calapati iti ruar di daong;
Ket di calapati nagsubli kencuana iti sumipnget ket, adtoy, iti ngiwatna ti maysa a bulong ti olivas a sinippitna: iti casta naawatan ni Noe nga naabbatan dagiti danum iti rabaw ti daga.
Ket naguray pay laeng iti sabali a pito nga aldaw, calpasanna imbaonna di calapati; ket isu saanen a nagsubli kencuana.
Ket naaramid nga iti maicanem a gasut ken maysa a tawen, iti umuna a bulan, iti umuna nga aldaw ti bulan, dagiti danum pimmanawda iti daga: ket iniccat ni Noe ti calub ti daong, ket kinitana, ket, adtoy, ti langa ti daga simamaga.
Ket idi maicadua a bulan, idi maicaduapulo ket pito nga aldaw ti bulan, namagan ti daga.
Ket nagsao ti Dios ken Noe a kinunana.
Rumuarca iti daong, sica, ken ti asawam ken dagiti annacmo a lallaki, ken dagiti assawada agraman kenca.
Ipanmo iti ruar a maicuyog kenca isu-amin a lasag, nga addaan biag nga adda kenca, uray tumatayab, ken an-animal a naamo, ken amin nga agay-ayam nga aguy-uyas iti daga; tapno agputotda cadagiti adu, ken agbunga, ken agadu iti rabaw ti daga.
Ket ni Noe rimmuar, ken dagiti annacna a lallaki, ken ti asawana, ken dagiti assawa dagiti annacna a kimmuyog kencuana.
Amin nga animal, amin nga aguy-uyas, ken amin a tumatayab, uray ania nga aggaraw iti rabaw ti daga, cas mayanatup iti cakitada, rimmuarda idi daong.
Ket nangbangon ni Noe ti maysa nga altar ken Jehova, ket nangala iti tunggal nadalus nga animal, ken tunggal nadalus a tumatayab, ket impaayna dagiti daton a mapuuran iti rabaw ti altar.
Ket nasay-up ni Jehova ti nabanglo a sayamusom; ket kinuna ni Jehova iti pusona, Diacto sublienen nga ilunod ti daga a maipuon iti tao, ta ti darepdep ti puso ti tao dakes manipud iti kinaubingna; diacto met sublienen a cabilen amin a nabiag, cas inaramidco.
Bayat ti caadda ti daga, ti panagmula ken ti panagapit, ken ti lamec ken ti pudot, ken ti calgaw ken ti sibabasa, ken ti aldaw ken ti rabii saandanto nga agsardeng.
GENESIS 
Bendicionan ti Dios ni Noe
Ket binendicionan ti Dios ni Noe ken dagiti annacna a lallaki, ket kinunana cadacuada, Agbungacayo, ket agaducayo, ket punnoenyo manen ti daga.
Ket ti panagbuteng cadacayo, ken ti panagames cadacayo addanto cadagiti amin nga animal iti daga, ken cadagiti amin a tumatayab iti tangatang; agraman amin nga aggaraw iti daga, ken amin nga ic-ican ti taaw, cadagiti imayo mayawatda.
Amin nga aggaraw a sibibiag agpaaydanto a taraonyo; cas iti nalasbang a nateng intedcon amin cadacayo.
Ngem ti lasag agraman ti biagna, nga isu ti darana, saanyonto a canen.
Ket di bumurong a ti darayo, ti dara dagiti biagyo, siac sapulecto; iti ima ti amin nga animal sapulecto: ket iti ima ti tao, uray iti ima ti cabsat ti tunggal tao, sapulecto ti biag ti tao.
Ti mangibucbuc iti dara ti tao, ti darana ibuyatto ti tao; ta ti Dios inaramidna ti tao a ladawanna.
Ket dacayo, agbungacayo ken agaducayo; agputotcayo iti nawadwad iti daga, ket agaducayo iti rabawna.
Ket nagsao ti Dios ken Noe, ken cadagiti annacna a lallaki a caduana, ket kinunana,
Ket siac, adtoy, buangayec cadacayo ti tulagco, ken cadagiti caputotanyo a sumono cadacayo.
Ken iti amin a parsua a sibibiag nga adda cadacayo, cadagiti tumatayab, cadagiti animal a naamo, ken iti amin nga animal a narungsot ti daga agraman cadacayo; cadagiti amin a rummuar iti daong, uray isu-amin nga animal ti daga.
Ket siac bangonecto ti tulagco cadacayo; dinto met mapucawen ti amin a lasag cadagiti dandanum ti layus; ket awanto metten ti layus a mangpucaw iti daga.
Ket kinuna ti Dios, Daytoy isu ti pagilasinan ti tulag nga aramidec, siac ken dacayo ken amin a nabiag a parsua nga adda cadacayo, cadagiti caputotan nga agnanayon:
Ti bullalayawco icabilco iti ulep, ket isunto a pagilasinan ti maysa a tulag caniac ken iti daga.
Ket maaramidto nga no pagulepec iti tangatang, makitanto ti bullalayaw iti ulep.
Ket lagipecto ti tulagco, nga adda caniac ken cadacayo, ken iti tunggal parsua a sibibiag nga addaan lasag; ket dagiti danum didanto agbalinen a layus tapno mangpucaw iti amin a lasag.
Ket ti bullalayaw addanto iti ulep; ket kitaecto tapno pacalaglagipac ti agnanayon a tulag iti Dios ken amin a parsua a sibibiag nga addaan lasag iti rabaw ti daga.
Ket kinuna ti Dios ken Noe, Daytoy ti pagilasinan ti tulag nga imbangonco caniac ken iti amin a lasag nga adda iti rabaw ti daga.
Ket dagiti lallaki nga annac ni Noe, a rimmuar iti daong da Sem, Cam ken Jafet ket ni Cam ti ama ni Canaan.
Dagitoy tallo isuda dagiti lallaki nga annac ni Noe: ket cadagitoy nasacnapan iti amin a daga.
Ket rinugian ni Noe ti agtaltalon, ket nagmula iti maysa a cauvasan:
Ket idi imminum iti arac, nabartec; ket naglamolamo idi iti uneg ti sapawna.
Ket nakita ni Cam, nga ama ni Canaan, ti kinalamolamo ni amana, ket sinaritana cadagiti dua a cabsatna idiay ruar.
Ket da Sem ken Jafet nangalada iti maysa a pagananay, ket incabilda a dua cadagiti abagada, ket nagnada a sitatallicud, ket inarpawanda ti kinalamolamo ni amada; ket sitatallicud idi dagiti rupada, ket saanda a nakita ti kinalamolamo ni amada.
Ket nagriing a naunawan ni Noe iti aracna, ket naammoanna ti inaramid kencuana ti anacna nga inaudi.
Ti Pannacailunod ni Canaan.
Ket kinunana,
Mailunod coma ni Canaan;
Adipento dagiti adipen cadagiti cabsatna.
Ket kinunana,
Bendito coma ni Jehova, a Dios ni Sem;
Ket adipenna coma ni Canaan.
Palawaen coma ti Dios ni Jafet,
Ket agnaed coma cadagiti sapaw ni Sem;
Ket adipenna coma ni Canaan.
Ket nagbiag ni Noe, calpasan ti layus, iti tallogasut ket limapulo a tawen.
Ket ti dagup dagiti aldaw ni Noe siam a gasut ket limapulo a tawen: ket calpasanna natay.
GENESIS 
Dagiti Putputot ni Noe.
Dagitoy ngarud dagiti caputotan dagiti lallaki nga annac ni Noe, nga isuda Sem, Cam, ken Jafet: ket cadacuada nagtaud dagiti lallaki nga annac iti calpasan ti layus.
Dagiti lallaki nga annac ni Jafet: ni Gomer, ken Magog, ken Madai, ken Javan, ken Tubal, ken Mesec, ken Tiras.
Ket dagiti lallaki nga annac ni Gomer: ni Ascenez, ken Rifat, ken Togorma.
Ket dagiti lallaki nga annac ni Javan: ni Elisa, ken Tarsis, ken Cetim, ken Dodanim.
Dagitoy ti nacabingbingayan dagiti purpuro dagiti pagpagarian iti dagdagada, tunggal maysa cas iti pagsasaona, mayannurot cadagiti familiada, cadagiti pagpagarianda.
Ket dagiti lallaki nga annac ni Cam: ni Cus, ken Mizraim, ken Fut, ken Canaan.
Ket dagiti lallaki nga annac ni Cus: ni Seba, Hevila, ken Sabta, Raama, ken Sabteca; ket dagiti lallaki nga annac ni Raama: ni Saba ken Dedan.
Ket ni Cus pinutotna ni Nimrod: daytoy ti nangrugian ti naidamdamag iti kinamannacabalin iti daga.
Isu maysa a mannacabalin a mangnganup idi iti imatang ni Jehova: gapu a masasao, Cas ken Nimrod a mannacabalin a mangnganup iti imatang ni Jehova.
Ket ti nangrugian ti pagarianna idi ti Babel, ken Erac, ken Acad, ken Calne, iti daga a Sinnaar.
Nanipud iti dayta a daga, napan iti Assur, ket binangonna ti Ninive, ken Rehobot-ir, ken Cale,
Ken ti Resen a nagbaetan ti Ninive ken Cale (isu met laeng ti dackel a ili).
Ket ni Mizraim pinutotna ni Ludim, ken Anamin, ken Lahabim, ken Naftuhim,
Ken Patrusim, ken Casluhim, (isu a nagtaudan dagiti Filisteos), ken Caftorim.
Ket ni Canaan pinutotna ni Sidon, nga inauna nga anacna, ken ni Jet,
Ken ti Jebuseo, ken ti Ammorreo, ken ti Gergaseo,
Ken ti Heveo, ken ti Arceo, ken ti Cineo,
Ken ti Arvadeo, ken ti Semareo, ken ti Hamoteo: ket iti calpasanna nagwaras dagiti familia dagiti Cananeo.
Ket ti beddeng ti Cananeo naglayon nanipud iti Sidon, no cas agturongda iti Gerar, agingga iti Gaza: no cas agturongca iti Sodoma ken Gomorra ken Adma ken Seboim, agpapan iti Lasa.
Dagitoy dagiti lallaki nga annac ni Cam, cas cadagiti familiada, mayannurot cadagiti pagsasaoda, cadagiti dagdagada, cadagiti pagpagarianda.
Ket ken Sem, nga ama dagiti amin nga annac ni Jeber, nga cacaen ni Jafet, kencuana met nagtaud dagiti putputot.
Dagiti lallaki nga annac ni Sem: ni Elam, ken Assur, ken Arfajad, ken Lud ken Aram.
Ket dagiti lallaki nga annac ni Aram: da Uz, ken Hul, ken Geter, ken Mas.
Ket ni Arfajad pinutotna ni Selah; ket ni Selah pinutotna ni Jeber.
Ket ken Jeber naiputot ti dua nga annac a lallaki: ti nagan ti maysa Peleg; ta cadagiti aldawna nabingay ti daga; ket ti nagan ti lalaki a cabsatna Joctan.
Ket ni Joctan pinutotna ni Almodad, ken Selef, ken Hazarmavet, ken Jera,
Ken ni Hadoram, ken Uzal, ken Dicla.
Ken ni Obal, ken Abimael, ken Saba,
Ken ni Ofir, ken Havila, ken Jobab; amin dagitoy isuda idi dagiti lallaki nga annac ni Joctan.
Ket ti nagnaedanda idi nanipud Mesa, no cas agturongca iti Sefar a bantay ti daya.
Dagitoy isuda dagiti lallaki nga annac ni Sem, mayannurot iti familiada, cadagiti pagsasaoda, cadagiti dagdagada, cadagiti pagpagarianda.
Dagitoy dagiti familia dagiti lallaki nga annac ni Noe, a mayannurot cadagiti caputotanda, cadagiti pagpagarianda: ket cadagitoy nabingay dagiti pagpagarian iti daga iti calpasan ti layus.
GENESIS 
Ti Tore ti Babel
Ket iti amin a daga maymaysa idi ti pagsasao ken maymaysa ti pannacabalicasna.
Ket naaramid nga, idi nagpagpagnada iti daya, nasaracanda iti maysa a tanap iti daga a Senar; ket nagtaengda sadiay.
Ket kinuna ti maysa ken maysa intayon agaramidtay coma cadagiti ladrillo, ket gebbaentayo ida a nasayaat
Ket adda idi cadacuada dagiti ladrillo a pannacabatoda, ken ti galagala a pannacamasada.
Ket kinunada, intayon mangbangontayo coma iti maysa a ciudad, ken maysa a torre, a dumanon coma ti tuctocna sadi langit, ket aramidentayo ti pacaidayawantayo; di la ket ta maiwaraswarastayo iti rabaw ti langa ti amin a daga.
Ket bimmaba ni Jehova tapno kitaenna ti ciudad ken ti torre a bangbangonen idi dagiti annac ti tao.
Ket ni Jehova kinunana, Adtoy, maymaysada nga ili, ket maymaysa ti pagsasaoda; ket daytoy rinugianda nga aramiden: ket ita awanto ti mangtuben cadacuada iti panangaramidda cadagiti amin a panggepda nga aramiden.
Ti Pannacariribuc dagiti Pagsasao
Bumabatayo coma ket riribukentayo ti pagsasaoda sadiay tapno dida agkikinnaawatan iti pagsasaoda.
Casta ti panangiwaras ni Jehova cadacuada iti rabaw ti langa ti amin a daga nanipud sadiay: ket binaybayanda ti panangbangonda iti ciudad.
Gapu itoy ti ciudad nainaganan ti Babel; gapu ta sadiay pinariribuc ni Jehova ti pagsasao ti amin a daga: ket nanipud sadiay inwaras ida ni Jehova iti rabaw ti amin a daga.
Dagitoy isuda ti caputotan ni Sem
Nagtawen ni Sem iti sangagasut, ket pinutotna ni Arfajad, calpasan ti layus iti maicadua a tawen.
Ket nagbiag ni Sem iti limagasut a tawen iti calpasan ti panangputotna ken Arfajad, ket pinutotna dagiti annac a lallaki ken babbai.
Putputot ni Sem
Ket nagbiag ni Arfajad iti tallopulo ket lima a tawen, ket pinutotna ni Sela:
Ket nagbiag ni Arfajad, calpasan ti panangputotna ken Sela, iti uppat a gasut ket tallo a tawen, ket pinutotna dagiti annac a lallaki ken babbai.
Ket nagbiag ni Sela iti tallopulo a tawen, ket pinutotna ni Eber:
Ket nagbiag ni Sela, calpasan ti panangputotna ken Eber, iti uppat a gasut ket tallo a tawen, ket pinutotna dagiti annac a lallaki ken babbai.
Ket nagbiag ni Eber iti tallopulo ket uppat a tawen, ket pinutotna ni Peleg:
Ket nagbiag ni Eber, calpasan ti panangputotna ken Peleg, iti uppat a gasut ket tallopulo a tawen; ket pinutotna dagiti annac a lallaki ken babbai.
Ket nagbiag ni Peleg iti tallopulo a tawen, ket pinutotna ni Reu,
Ket nagbiag ni Peleg, calpasan ti panangputotna ken Reu, iti duagasut ket siam a tawen, ket pinutotna dagiti annac a lallaki ken babbai.
Ket nagbiag ni Reu iti tallopulo ket dua a tawen, ket pinutotna ni Serug:
Ket nagbiag ni Reu, calpasan ti panangputotna ken Serug, iti duagasut ket pito a tawen, ket pinutotna dagiti annac a lallaki ken babbai.
Ket nagbiag ni Serug iti tallopulo a tawen, ket pinutotna ni Nacor:
Ket nagbiag ni Serug, calpasan ti panangputotna ken Nacor, iti duagasut a tawen, ket pinutotna dagiti annac a lallaki ken babbai.
Ket nagbiag ni Nacor iti duapulo ket siam a tawen, ket pinutotna ni Tare:
Ket nagbiag ni Nacor, calpasan ti panangputotna ken Tare, iti sangagasut, sangapulo ket siam a tawen, ket pinutotna dagiti annac a lallaki ken babbai.
Ket ni Tare nagbiag iti pitopulo a tawen, ket pinutotna ni Abram, ni Nacor, ken ni Haran.
Ngarud dagitoy dagiti caputotan ni Tare
Ni Tare pinutotna ni Abram ni Nacor ken ni Haran; ket ni Haran pinutotna ni Lot.
Ket natay ni Haran nga immun-una ngem ni amana a Tare, iti daga a nacayanacanna, sadiay Ur dagiti Caldeos.
Ti Sangacabbalayan ni Tare.
Ket ni Sarai lupes idi; awan anacna.
Ket dagiti aldaw ni Tare duagasut ket lima a tawen: ket ni Tare natay idiay Haran.
GENESIS 
Ket ni Jehova kinunana ken Abram, Pumanawca iti dagam, ken cadagiti cabcabagiam, ken iti balay ni amam, ket mapanca iti daga nga ipakitacto kenca.
Ket aramidencanto a dackel a pagarian, ket bendicionancanto, ket padackelecto, ti naganmo, ket sicanto ti maysa a bendicion:
Ket bendicionacto dagiti mamendicion kenca, ket ti mangilunod kenca ilunodconto: ket benditodanto kenca amin dagiti caputotan iti daga.
Iti casta napan ni Abram, cas kinuna ni Jehova kencuana; ket nakicuyog kencuana ni Lot: ket nagtawen ni Abram iti pitopulo ket lima idi pimmanaw idiay Haran.
Ket innala ni Abram ti asawana a Sarai, ken ni Lot lalaki nga anac ni cabsatna a lallaki ken amin a sanicua a nasapsapulanda idi, ken dagiti tattao a nagunodanda idiay Haran; ket pimmanawda a mapan iti daga a Canaan; ket dimtengda sadiay.
Ket naglasat ni Abram iti daga inggana iti disso a Siquem, agpapan iti cacaycayoan ti roble ti More
Ket dagiti Cananeo nagnaedda idi idiay a daga.
Ket nagparang ni Jehova ken Abram, ket kinunana, Iti putotmo itedconto daytoy a daga: ket nangbangon idiay iti maysa nga altar ken Jehova, a nagparang kencuana idi.
Ket immalis idiay a napan iti bantay a dayaen ti Betel, ket inucradna sadiay ti sapawna, Betel iti laud, ken Ai iti daya: ket nangbangon idiay iti maysa nga altar ken Jehova, ket inawaganna ti nagan ni Jehova.
Ket ni Abram, nagnagna a nagtuloy pay iti Abagatan.
Ket naadda idi ti maysa a bisin iti daga: ket simmalog ni Abram idiay Egipto, tapno agdagus idiay; ta nagpalalo ti bisin iti daga.
Ket naaramid nga, idi ngannganidan a sumrec idiay Egipto, kinunana ken Sarai nga asawana, Adtoy ita, siac ammoc nga maysaca a babai a napintas a mabuya:
Ket maaramidto a, no makitadaca dagiti Egipcios, cunadanto, Daytoy ti asawana: ket patayendacto, ngem biagendacanto.
Cunaem, dawatec kenca, a sica ti cabsatco; tapno naimbagac coma gapu kenca, ken tapno agbiag ti cararuac maipuon kenca.
Ket naaramid nga, idi simrec ni Abram idiay Egipto, dagiti Egipcios nakitada ti babai a naiduma ti sayaatna.
Ket dagiti principe ni Faraon nakitada, ket impadayawda ken Faraon: ket naipan ti babai iti balay ni Faraon.
Ket inaramidna ti naimbag ken Abram maipuon iti babai: ket adda carnerona idi, ken vaca, ken asno a calakian, ken ad-adipen a lallaki, ken ad-adipen a babbai, ken asno a cabaiyan, ken camello.
Ket ni Jehova pinaricnaanna ni Faraon ken ti balayna cadagiti dadackel a didigra maipuon ken Sarai nga asawa ni Abram.
Ket iti casta inayaban ni Faraon ni Abram, ket kinunana, Ania daytoy nga inaramidmo caniac
Ania ti gapuna a dica inbaga caniac nga isu ti asawam?
Apayapay kinunam, Isu cabsatco, iti casta isu ti nangalaac nga asawaen
Ita ngarud, adtoy ti asawam, alaem, ket incan.
Ket ni Faraon nagbilin cadagiti tattao iti pannacaalluadna ket intulodda iti dalan, isu ken ti asawana, ken amin nga adda kencuana.
GENESIS 
Ni Abram agsubli idiay Canaan
Ket ni Abram simmang-at nanipud iti Egipto, isu, ken ti asawana, agraman amin nga adda kencuana, ken ni Lot a kinacuyogda, a nagpaabagatan.
Ket ni Abram nabacnang unay idi cadagiti an-animal, ken pirac, ken balitoc.
Ket nagsubli nanipud iti Abagatan agpapan iti Betel, agpapan iti disso a nagsapawanna idi punganay, a nagbaetan ti Betel ken Ai,
Agtungpal iti yan ti altar, nga inaramidna sadiay idi punganay: ket idiay inawagan ni Abram ti nagan ni Jehova.
Ket casta met ni Lot, a kimmuyog ken Abram, adda carnerona, ken vacana, ken sapsapawna.
Ket ti daga dina ida nalaon, tapno agnaedda nga agtitipon: ta ti sanicuada adu idi, isu a dida nacabalinan nga agnaed a nagtitipon.
Sumina ken Lot.
Ket adda susic idi cadagiti pastor ti an-animal ni Abram: ken cadagiti pastor ti an-animal ni Lot: ket ti Cananeo ken ti Ferezeo nagnaedda met idi iti daga.
Ket kinuna ni Abram ken Lot, Dawatec kenca, nga awan coma ti susic, cadata, ken cadagiti pastorco ken cadagiti pastormo; ta agcabsatta.
Awan aya ti amin a daga iti sangoanam
Dawatec kenca, a suminaca cadi caniac; no mapancanto iti akincatigid, siac mapanacto ngarud iti akincanawan wenno no piliemto ti akincanawan, mapanacto ngarud iti makincatigid.
Ket intannawag ni Lot dagiti matana, ket nakitana amin ti Tanap ti Jordan, nga nasayaat ti pannacapadanumda iti isu-amin a disso idi saan pay a dinadael ni Jehova ti Sodoma ken ti Gomorra, cas ti minuyongan ni Jehova, cas ti daga nga Egipto, no cas sumrecca idiay Zoar.
Iti casta ni Lot pinilina a cucuana amin ti Tanap ti Jordan; ket nagna ni Lot a nagpadaya: ket nagsinada ti maysa ken maysa.
Ni Abram nagtaeng iti daga a Canaan, ket ni Lot nagnaed cadagiti il-ili ti Tanap, ket inyalisna ti sapawna nga agtungpal iti Sodoma.
Ket dagiti tattao a taga Sodoma dakesda idi ken managbasolda unay a maibusor ken Jehova.
Ket ni Jehova kinunana ken Abram, calpasan ti pannacaisina ni Lot kencuana, Itannawagmo ita dagiti matam, ket kitaem manipud iti disso a yanmo, nga agpamianan, ken agpabagatan, ken agpadaya, ken agpalaud:
Ta amin ti daga a makitam, itedconto kenca, ken iti putotmo iti agnanayon.
Ket pagbalinecto ti putotmo cas iti tapuc ti daga; a no adda macabilang iti tapuc ti daga, casta met ti putotmo mabilangto.
Tumacderca, pagnaem ti daga iti pagatidduganna ken iti pagacabaanna ta itdecto kenca.
Ket ni Abram inyalisna ti sapawna, ket napan nagnaed iti abay ti caroblean ni Mamre, nga adda sadiay Hebron, ket namangon idiay ti maysa nga altar nga agpaay ken Jehova.
GENESIS 
Ket naaramid a, cadagiti al-aldaw ni Amrafel nga ari ti Sinar, ni Arioc nga ari ti Elasar, ni Codor-laomer nga ari ti Elam, ken ni Tadal nga ari dagiti Goiim,
A namuangayda iti gubat a maibusor ken Bera nga ari ti Sodoma, ken Birsa nga ari ti Gomorra, ken ni Sinab nga ari ti Adma, ken Semeber nga ari ti Seboim, ken ti ari ti Bela (nga isu Zoar).
Amin dagitoy nagtitiponda iti lobong ti Siddim (nga isu ti Taaw ti Asin).
Cadagiti sangapulo ket dua a tawen nagservida ken Codor-laomer, ket iti maicasangapulo ket tallo a tawen immalsada.
Ket iti maicasangapulo ket uppat a tawen, immay ni Codor-laomer, ken dagiti ar-ari a cadduana, ket rinanggasanda dagiti Rafaim idiay Astarot-carnaim, ken dagiti Zuzim idiay Ham, ken dagiti Emin idiay Savecariataim,
Ken dagiti Horeos idiay bantayda a Seir, agingga iti Faran, nga, adda iti abay ti let-ang.
Ket nagsublida, ket dimmanonda idiay Em-mispat (nga isu ti Cades), ket dinadaelda amin ti daga dagiti Amelecitas, ken casta met dagiti Amorreo, nga agnaed idi idiay Hasason-tamar.
Ket rimmuar ti ari ti Sodoma, ken ti ari ti Gomorra, ken ti ari ti Adma, ken ti ari ti Seboim, ken ti ari ti Bela (nga isu ti Zoar); ket inornosda ti bacal a bumusor cadacuada idiay lobong ti Siddim;
Maibusorda cada Codor-laomer nga ari ti Elam, ken Tidal nga ari ti Goiim, ken Amrafel nga ari ti Sinar, ken Arioc nga ari ti Elasar; uppat nga ar-ari a maibusor cadagiti lima.
Ket ti lobong ti Siddim napno cadagiti palpalab-ug a nagalagalaan; ket nagtalaw ti ari ti Sodoma ken ti ari ti Gomorra, ket natnagda idiay, ket dagiti natda nagcamangda iti bantay.
Ket innalada amin ti cucua ti Sodoma ken Gomorra, ken amin a taraonda, ket napandan.
Ket innalada met ni Lot, anac a lalaki ti cabsat ni Abram nga isu a nagnaed idiay Sodoma, ken ti cucuana, ket pimmanawdan.
Ni Abram Ispalenna ni Lot
Ket immay ti maysa a nacatalaw, ket inyammona ken Abram nga Hebreo: daytoy nagnaed iti abay ti caroblean ni Mamre, nga Amorreo, cabsat a lalaki ni Escol, ken cabsat a lalaki ni Aner; ket dagitoy addada idi a sicacanapon ken Abram.
Ket idi nga nangngeg ni Abram a ti cabsatna a lalaki nacayawan, inturongna dagiti lallakina a nasursuroan, a nayanac iti balayna, tallogasut, sangapulo ket walo, ket nagcamat agingga iti Dan.
Ket biningaybingayna ti buyotna a bumusor cadacuada iti rabii, isu ken dagiti ad-adipenna, ket kinabilna ida, ket kinamatna ida agingga iti Hobah, nga adda iti macatigid ti Damasco.
Ket pinagsublina amin dagiti cucua ken casta met a pinasublina ni cabsatna a Lot, ket ti cucuana, ken casta met dagiti babbai, ken dagiti umili.
Ket ti ari ti Sodoma napan simmabet kencuana idi nagsubli iti panangcabilna ken Codor-laomer, ken cadagiti ar-ari a kinadduana, iti lobong ti Save (nga isu a Lobong ti Ari).
Ni Melquisedec bendicionanna ni Abram.
Ket ni Melquisedec nga ari ti Salem nangiruar ti tinapay ken arac: ket isu idi ti padi ti Dios a Cangatoan unay.
Ket binendicionanna, ket kinunana, Bendito coma ni Abram iti Dios a Cangatoan unay, agtagicua cadagiti langit ken daga:
Ket bendito coma ti Dios a Cangatoan, a nangyawat cadagiti cabusormo ita imam
Ket ni Abram intedna kencuana ti apagcapullo iti isu-amin.
Ket ti ari ti Sodoma kinunana ken Abram, Yawatmo caniac dagiti tattao, ket alaem dagiti cucua a maipaay kenca.
Ket ni Abram kinunana iti ari ti Sodoma, Inngatoc ti imac ken Jehova, a Dios a Cangatoan unay, a makincucua iti langit ken iti daga.
Nga awanto ti alaec a maysa a labag wenno maysa a cordon ti zapatos, wenno uray ania a cucuam, di la ket ta cunaem, Siac pinabacnangco ni Abram:
Malacsid laeng ti kinnan dagiti bumbumaro, ken ti bingay dagiti lallaki a nakicuyog caniac, nga da Aner, Escol, ken Mamre; bay-am nga alaenda ti apagda.
GENESIS 
Ti Icari ni Jehova ken Abram.
Calpasan dagitoy a banbanag immay ti sao ni Jehova ken Abram iti maysa a parparmata, a kinunana, Dica agbuteng, Abram: siac ti calasagmo ken ti gungonam a nawadwad unay.
Ket ni Abram kinunana, O Apo Jehova, ania ti itdemto caniac, idinto a siac aglabasac nga awan anacco, ket ti agtagicuanto iti balayco isu ni Eliezer a taga Damasco?
Ket ni Abram kinunana, kitaem, saannac nga iniccan iti putot: ket, adtoy, a ti maysa a nayanac iti balayco isu ti agtawid caniac.
Ket, adtoy, ti sao ni Jehova immay kencuana a cunana, daytoy a lalaki saanto nga agtawid kenca; no di ket ti agtaudto iti unegmo isu ti agtawidto kenca.
Ket impanna iti ruar, ket kinunana, Kitaem ita ti langit, ket bilangem dagiti bitbitwen, no mabalinmo a bilangen: ket kinunana kencuana, Castanto dagiti putotmo.
Ket pinatina ni Jehova ket daytoy imbilangna kencuana a kinalinteg.
Ket kinunana kencuana, Siac ni Jehova a nangala kenca idiay Ur dagiti Caldeos tapno itedco kenca daytoy a daga a tawidem.
Ket isu kinunana, O Apo Jehova, Ania ti pacaammoacto nga agtawidacto iti dayta?
Ket kinunana kencuana, Yalaannac iti bumalasang a vaca nga agtawen iti tallo, ken maysa a calding a babai nga agtawen iti tallo, ken maysa a carnero a lalaki nga agtawen iti tallo, maysa met a pagaw, ken maysa nga urbon a calapati.
Ket isu innalana amin dagitoy, ket pinisina ida, ket incabilna ti tunggal guddua iti sango ti cagudduana: ngem dagiti tumatayab saanna ida a pinisi.
Ket bimmaba dagiti tumatayab iti rabaw dagiti bangcay, ket ni Abram binugawna ida.
Ket idi a lumlumnec ti init, immapay ti nauneg a turog ken ni Abram; ket, adtoy, maysa a dackel nga alliaw a nasipnget immapay kencuana.
Ket kinunana ken Abram, Pudno nga ammom a dagiti putotmo aggangannaetdanto iti daga a dida cucua, ket agservidanto cadacuada; ket parigatendanto ida cadagiti uppat a gasut a tawtawen;
Ket dayta met a nacion a pagserviandanto, siac ocomecto: ket no malpas daytoy, pumanawdanto agraman adu a sanicua.
Ngem sica mapancanto a sitatalna cadagiti ammam; maiponponcanto iti naimbag a kinalacay.
Ket iti maicappat a caputotan, agsublidanto ditoy: gapu ta saan pay a napno ti kinadakes ti Amorreo.
Ket naaramid a idi nacalneken ti init, ket nagsipnget, adtoy, ti maysa nga horno a siaasuc, ken maysa nga aluten a sidadarang a naglasat iti baet dagidiay a pisi.
Iti daydiay nga aldaw inaramid ni Jehova ti maysa a tulag ken Abram a cunana, Iti putotmo intedcon daytoy a daga manipud iti carayan ti Egipto, inggana iti carayan a dackel, ti carayan nga Eufrates:
Ti Cineo, ken ti Cenezco, ken ti Cadmoneo.
Ken ti Jeteo, ken ti Ferezeo, ken dagiti Rafeo,
Ken ti Amorreo, ken ti Cananeo, ken ti Gergeseo, ken ti Jebuseo.
GENESIS 
Da Sarai ken Agar
Ket ni Sarai, nga asawa ni Abram, saan a nangyanac kencuana cadagiti annac: ket isu adda idi maysa nga adipenna a taga Egipto, nga agnagan iti Agar.
Ket ni Sarai kinunana ken Abram, Adtoy ita, ni Jehova pinaritannac nga aganac; dawatec kenca a sumrecca coma iti adipenco; nalabit addanto annacco kencuana
Ket immannugot ni Abram iti sao ni Sarai.
Ket ni Sarai, nga asawa ni Abram, innalana ni Agar a taga Egipto nga adipenna, iti calpasan dagiti sangapulo a tawen a pinagnaed ni Abram iti daga a Canaan, ket intedna ken Abram, nga asawana, tapno asawaenna.
Ket isu simrec ken Agar, ket nagsicug, ket idi nadlawna a masicugen nalais cadagiti matana ni apona a babai.
Ket ni Sarai kinunana ken Abram, Ti pannacalaisco maipabaclay coma kenca: insaadco ti adipenco iti barucongmo, ket idi nakitana a masicug, siac nauy-uyawac cadagiti matana: ni Jehova ocomennata coma.
Ngem ni Abram kinunana ken Sarai, Adtoy, ti adipenmo adda iti imam; aramidem kencuana dayta naimbag cadagita matam
Idin ni Sarai pinarigatna, ket isu nagtalaw iti sangoananna.
Ket ti angel ni Jehova nasaracanna iti sibay ti maysa nga ubbog ti danum iti let-ang, iti sibay ti ubbog nga adda iti dalan nga agturong idiay Sur.
Ket kinunana kencuana, Agar, adipen ni Sarai, adino ti naggapuam
ket sadino ti papanam
Ket isu kinunana, Agtalawac iti imatang ni Sarai nga apoc.
Ket ti angel ni Jehova kinunana kencuana, Agsublica ken apom, ket agpacumbabaca cadagiti imana.
Ket ti angel ni Jehova kinunana pay, Paaduecto unay ti putotmo, a dinto mabilang maipuon iti caaduda.
Ket ti angel ni Jehova kinunana, Adtoy, sica masicugca, ket aganaccanto iti maysa a lalaki; ket panaganamto iti Ismael, ta nangngeg ni Jehova ti pagelmo.
Ket isunto cas la asno a naatap iti tengnga dagiti tattao; ti imana maicaniwasto iti tumunggal tao, ket ti ima ti tumunggal tao maicaniwasto kencuana; ket agnaedto iti sangoanan dagiti isu-amin a cacabsatna.
Ket inawaganna ti nagan ni Jehova a nakisao kencuana, Sica maysaca a Dios a macakita: ta kinunana, Sias diac nakita aya ditoy ti nacakita caniac?
Gapuna a nanaganan ti bobon Beerlahai-roi; adtoy, adda iti nagbaetan ti Cades ken Bered.
Ti Pannacayanac ni Ismael.
Ket nangyanac ni Agar ken Abram iti maysa a lalaki; ket impanagan ni Abram iti anacna nga inyanac ni Agar Ismael.
Ket ni Abram nagtawen iti walopulo ket innem, idi ni Agar inyanacna ken Abram ni Ismael.
GENESIS 
Ket idi a ni Abram nagtawen iti siam a pulo ket siam, ni Jehova nagparang ken Abram, ket kinunana kencuana, Siac ti Dios a Mannacabalin amin; magnaca iti sangoc ket awan coma ti pagcurcurangam.
Ket aramidecto ti pagtulaganta, ket pagaduencanto iti nawadwad unay.
Ket ni Abram nagpacleb: ket ti Dios nagsao kencuana, a cunana,
No maipapan caniac, adtoy, ti tulagco adda kenca, ket sicanto ti ama ti maysa a caadu a pagpagarian.
Ket dinto maawaganen ti naganmo nga Abram; ngem ti naganmo isunto Abraham; ta incabilcan nga ama dagiti adu a pagpagarian.
Ket pagbungaencanto iti nawadwad unay, ket aramidencanto a pagpagarian, ket ar-ari agtauddanto kenca.
Ket buangayecto ti pagtaluganta, ken cadagiti putotmo iti calpasam, bayat dagiti caputotanda, nga agnanayon a nomo, tapno siac ti Diosmo ken Dios dagiti putotmo iti calpasam.
Ket itedconto kenca ken iti putotmo, iti calpasam, ti daga dagiti naggangannaetam, amin ti daga a Canaan, a tagicucuaen iti agnanayon; ket siacto ti Diosda.
Ti Tulag ti Cugit
Ket ti Dios kinunana ken Abraham, Ket no maipapan kenca, ti tulagco salimetmetamto, sica ken dagiti putotmo iti calpasam, bayat dagiti caputotanda.
Daytoy ti tulagco a salimetmetanyonto, siac ken sica ken dagiti putotmo iti calpasam: tumunggal lalaki cadacayo macugitto.
Macugitcayto; ket daytoyto ti pagilasinan ti tulagta.
Ket ti adda walo nga aldawna cadacayo macugitto, amin a lallaki cadagiti caputotanyo, ti mayanac iti balay, wenno ti magatang iti pirac iti uray siasino a gangannaet, a saan a caputotam.
Ti mayanac iti balaymo, ken ti magatang iti piracmo, masapul a macugitda: ket addanto ti tulagco iti lasagyo a maipaay iti awan patinggana a panagcaycaysa.
Ket ti lalaki a di nacugit a saan a nacugit iti lasag ti akinsango a cudilna, daydiay a lalaki, maipusayto cadagiti cailianna; ti tulagco rinacracna.
Maicari ti Pannacayanac ni Isaac
Ket ti Dios kinunana ken Abraham, Ni Sarai nga asawam saanmonto a nagananen Sarai, ngem ti nagannanto Sara.
Ket bendicionacto, ket casta met nga iccancanto iti yanacna a lalaki: pudno, bendicionacto, ket isunto ti ina dagiti pagpagarian: ar-ari dagiti il-ili agtauddanto kencuana.
Idin ni Abraham nagpacleb ket nagcatawa, ket kinunana iti pusona, Ti lalaki nga sangagasut dagiti tawenna macayanacto iti maysa nga anac
Ket ni Sara, nga siam a pulo dagiti tawenna aganacto?
Ket ni Abraham kinunana iti Dios, Sapay, ta ni Ismael agbiag coma ti sangoanam!
Ket ti Dios kinunana, Pudno unay, ni Sara nga asawam mangyanacto kenca iti maysa a lalaki, ket panaganamto iti Isaac: ket patalgedacto ti tulagco kencuana, a panagcaycaysa nga agnanayon cadagiti putotna iti calpasanna.
Ket maipanggep ken Ismael, dinengngegca: adtoy, binendicionacon, ket aramidecto nga agbunga, ket pagaduecto iti dackel unay; sangapulo ket dua a pangpangolo putotennanto.
Ngem ti tulagco buangayecto ken Isaac, isu a yanacto kenca ni Sara iti daytoy a tiempo a nakedngan ti sumaruno a tawen.
Ket lineppasna ti nakisao kencuana, ket immuli ti Dios a pinanawanna ni Abraham.
Ket ni Abraham innalana ni Ismael nga anacna, ken isu-amin a nayanac iti balayna, ken amin a nagatang iti piracna, amin a lallaki iti balay ni Abraham, ket kinugitna ida iti akinsango a cudilda iti daydiay met laeng nga aldaw, cas ti panangibaga idi ti Dios kencuana.
Ket ni Abraham nagtawen iti siam a pulo ket siam idi nacugit iti akinsango a cudilna.
Ket ni Ismael nga anacna nagtawen iti sangapulo ket tallo idi nacugit iti akinsango a cudilna.
Iti daydi met laeng nga aldaw ni Abraham, nacugit ken ni Ismael nga anacna.
Ket isu-amin a lallaki iti balayna, dagiti nayanac iti balay, ken dagiti nagatang iti pirac iti gangannaet, nakipagcugitda kencuana.
GENESIS 
Tallo nga Angel sumarungcarda ken Abraham
Ket ni Jehova nagparang kencuana iti caroblean ni Mamre, idi adda a situtugaw iti ruangan ti sapaw, iti capudot ti aldaw,
Ket intangadna dagiti matana, ket kinitana, ket, adtoy, tallo a lallaki sitatacderda idi iti sangoananna; ket idi nakitana ida napan simmabet cadacuada nanipud iti ruangan ti sapaw, ket nagrucnoy agingga iti daga,
Ket kinunana, Apoc, no ita nasaracac ti parabur cadagiti matam, dawatec kenca a dica labasan ti adipenmo:
Maala ita coma ti bassit a danum, ket buggoanyo dagiti sacsacayo, ket aginanacayo iti linong ti cayo:
Ket mangyegacto iti maysa a sangcasacmol a tinapay, ket pakirdenyo ti pusoyo; ket iti calpasanna, lumabascayto: yantangay nacadanoncayo iti adipenyo
Ket kinunada, Aramidem cas ti sinaom.
Ket ni Abraham napan a nagdardaras ken Sara iti sapaw, ket kinunana, Agdarasca a mangisagana iti tallo a casucat ti nasayaat nga bellaay, gamayem, ket agaramidca iti tinapay.
Ket ni Abraham nagtaray iti ayan dagiti vaca, ket nangala iti maysa nga urbon a naganus ken nasayaat, ket intedna iti adipen; ket dinardarasna nga insagana.
Naicari manen ti maysa nga anac a lalaki
Ket nangala iti mantequilla ken gatas, ken ti urbon a sinaganana, ket incabilna iti sangoda; ket isu nagtacder iti sibayda iti linong ti cayo, ket nanganda.
Ket kinunada kencuana, Adino ti yan ni Sara nga asawam
Ket isu simmungbat, Adtoy, idiay sapaw.
Ket kinunana, Agpaypayso nga agsubliacto kenca iti castoy, met laeng a tiempo ket, adtoy, ni Sara nga asawam aganacto iti lalaki
Ket ni Sara nagdengngeg iti ruangan ti sapaw, nga adda iti licudanna.
Ita ni Abraham ken ni Sara lacay ken baketdan, ket adu ti napalabasdan a tawen; simmardengen ken Sara ti panagcadawyan dagiti babbai.
Ket ni Sara nagcatawa nga is-isu a cunana, calpasan a bimmaketacon agragsacacto, idinto a ni apoc lacay metten?
Ket ni Jehova kinunana ken Abraham, Apayapay nagcatawa ni Sara a cuncunana, Pudno aya nga aganacacto, ket siac baketacon?
Adda aya banag a naricut unay ken Jehova
Iti tiempo a nakedngan agsubliacto kenca, no madanon daytoy met la a tiempo, ket ni Sara addanto anacna.
Idin ni Sara naglibac a kinunana, Saanac a nagcatawa, ta nagbuteng
Ket isu kinunana, Saan: no di ket nagcatawaca.
Ket dagiti lallaki timmacderda idiay, ket kinitada ti Sodoma, ket ni Abraham kimmuyog cadacuada a nangitulod cadacuada iti dana.
Ket ni Jehova kinunana, Ilimedconto aya ken Abraham ti aramidec;
Idinto nga agbalinto a di bumurong ni Abraham a dackel ken napigsa a nacion, ket idinto a benditonto kencuana ti isu-amin dagiti nasnacion ti daga?
Ti Nakedngan iti Sodoma
Ta siac am-ammoc, nga ibilinnanto cadagiti annacna ken iti balayna iti calpasanna, ket surotenda ti dalan ni Jehova, nga aramidenda ti kinalinteg ken pangngocom; tapno tungpalen ni Jehova ken Abraham ti nasaona kencuana.
Ket ni Jehova kinunana kencuana, Agsipud ta ti ariwawa ti Sodoma ken Gomorra dackel, ken gapu ta ti basolda nacaro unay;
Umulogacto ita, ket kitaecto no cas iti ariwawada a dimmanon caniac inaramidda laeng; ket no saan, ammocto.
Ket simmina idiay dagiti lallaki ket tinurongda ti Sodoma; ngem ni Abraham nagtactacder pay laeng iti sangoanan ni Jehova.
Ket ni Abraham immasideg ket kinunana, Pucawem met aya ti nasingpet a maicanunung iti nadangkes?
Nalabit adda limapulo a nasingpet iti uneng ti ili; pucawem met, ket dicanto ispalen ti disso maipuon cadagiti limapulo a nasingpet nga addada iti unegna?
Adayu coma kenca ti panagaramid ti casta, a patayem ti nasingpet a maicanunung ti nadangkes, nga iti casta ti nasingpet maipada met ti nadangkes; adayu coma dayta kenca: Saan aya a ti Ocom ti amin a daga agaramid iti nalinteg?
Ket ni Jehova, kinunana, No masaracacto idiay Sodoma dagiti limapulo a nasingpet iti uneg ti ili, ispalecto ngarud amin daytoy a yan maipuon cadacuada.
Ket ni Abraham simmungbat ket kinunana, Adtoy ita, rinugiac ti nakisao iti Apo, uray tapucac laeng ken dapo:
Nalabit agcurangto dagiti limapulo a nasingpet: pucawemto, maipuon cadagidiay lima nga curang, ti amin nga ili
Ket kinunana, Saanconto a pucawen, no masaracac dagiti uppat a pulo ket lima a sadiay.
Ket nakisao manen kencuana, ket kinunana, Nalabit a masaracanto idiay dagiti uppat a pulo
Ket kinunana, Diacto aramiden gapu iti pateg dagiti uppat a pulo.
Ket ni Abraham kinunana, O, saan coma nga agunget ti Apo, ket agsaoacto; nalabit a masaracanto idiay dagiti tallopulo
Ket kinunana, Diacto aramiden, no masaracacto dagiti tallopulo sadiay.
Ket kinunana, Adtoy ita, naiganuatco ti nakisao iti Apoc: nalabit a masaracanto idiay dagiti duapulo
Ket kinunana, Diacto pucawen gapu cadagiti duapulo.
Ket kinunana, O saan coma nga agpungtot ita ti Apo, ket agsaoacto iti maminsan pay: nalabit masaracanto idiay dagiti sangapulo: Ket kinunana, Saanconto a pucawen gapu cadagiti sangapulo.
Ket pimmanao ni Jehova, a nalpas ti pannakisasaona ken Abraham: ket ni Abraham nagsubli iti yanna.
GENESIS 
Dagiti Angel Sarungcaranda ti Sodoma
Ket dagiti dua nga angel dimtengda idiay Sodoma iti malem; ket ni Lot nagtugtugaw iti ruangan ti Sodoma; ket ni Lot nakitana ida, ket timmacder a sumabet cadacuada; ket intamedna ti rupana iti daga;
Ket kinunana, Adtoy ita, appoc, dawatec, cadacayo, umaycayo coma iti balay ti adipenyo, ket umyancayo, ket buggoanyo dagiti sacsacayo, ket bumangoncayto a masapa, ket mapancayo iti dalanyo
Ket kinunada, Saan; ngem agyancaminto nga agpacnag iti calzada,
Ngem inuyutanna ida iti napalalo; ket napanda kencuana ket simrecda iti balayna; ket inyaramidanna ida iti maysa a daya, ket nagluto iti tinapay a di-nalevaduraan, ket nanganda.
Ngem idi dida pay nagidda, dagiti lallaki ti ili, dagiti lallaki a taga Sodoma, bumaro man ken lumacay, amin a tattao iti amin a yan linacubda ti balay:
Ket inayabanda ni Lot, ket kinunada kencuana, Adino ti yan dagiti lallaki nga immayda kenca ita a rabii
Iruarmo ida cadacami, tapno maam-ammomi ida.
Ket rimmuar ni Lot cadacuada agingga iti ruangan, ket rinepcanna ti ruangan iti licudanna.
Ket kinunana, Cacabsatco, dawatec cadacayo, dicayo agaramid coma iti casta a dakes.
Adtoy ita, addada caniac dua nga annac a babbai a dida pay naam-ammo ti lalaki; dawatec cadacayo, palubosandac nga iyegco ida cadacayo, ket aramidenyo cadacuada ti pagayatanyo: isuna laeng a dicay aramiden cadagitoy a lallaki ti uray no ania, gapu ta immaydan iti linung ti atepco.
Ket kinunada, Aglisica
Ket kinunada manen, Daytoy maysa a tao immay nga agnaed, ket agbalinto nga ocom: ita aramidenminto kenca ti dacdakes ngem cadacuada
Ket dinarupda ti lalaki, ni Lot, ket immasidegda a mangracrac iti rikep.
Ngem dagiti lallaki inunnatda ti imada ket impasrecda ni Lot iti balay cadacuada, ket rinipcanda ti ruangan.
Ket pinabulsecda dagiti lallaki nga adda iti ruangan ti balay, ubing ken lacay, man iti casta nabannogda nga agsapsapul iti ruangan.
Naispal ni Lot
Ket dagiti lallaki kinunada ken Lot, Adda pay sabali kenca ditoy
Manugang a lalaki, ken annacmo a lallaki, ken babbai nga annacmo, ken uray siasino nga adda kenca iti ili; ipanawmo ida ditoy a disso;
Ta pucawenminto daytoy a disso, gapu ta ti ariwawada pimmigsa unay iti sango ni Jehova; ket ni Jehova imbaonnacami tapno pucawenmi ida.
Ket ni Lot pimmanaw, ket kinasaona dagiti manugangna a nangasawa cadagiti annacna a babbai, ket kinunana, Bumangoncayo, agtalawcayo itoy a disso; ta ni Jehova pucawennanto ti ili
Ngem inawatda a casla mangrabrabac.
Ket idi nagbanawagen, dagiti angel pinagdarasda ni Lot, a cunada, Tumacderca, alaem ta asawam, ken dagiti dua nga annacmo a babbai nga adda ditoy, di la ket ta mapucawca iti kinadakes ti ili.
Ngem nagmayeng; ket dagiti lallaki iniggamanda ti imana, ken ti ima ti asawana, ken dagiti imima dagiti dua nga annacna a babbai, ta ni Jehova naasi unay kencuana: ket inruarda, ket incabilda iti ruar ti ili.
Ket naaramid nga, idi nairuardan ida, kinunana, Agtalawca gapu iti biagmo; dica taliawen ti licudam, ken dica agsardeng iti amin a Tanap; agcamangca iti bantay di la ket ta mapucawca.
Ket ni Lot kinunana cadacuada, O, saan coma a casta, apoc:
Adtoy ita, ti adipenmo nacasarac iti parabur cadagiti matam, ket pinadackelmo ti caasim, nga impakitam caniac iti panangispalmo iti biagco; ket diac macatalaw a mapan idiay bantay, di la ket ta macamacamnac ti dakes, ket matayac:
Adtoy ita, daytoy nga ili asideg a pagcamangac, ket bassit, O palubosannac nga agcamang sadiay (saan aya a bassit nga ili?) ket agbiagto ti cararuac.
Ket isu kinunana kencuana, Adtoy, inanamunganca met maipuon itoy a banag, nga diac to pucawen ti ili a nasaom.
Agdarasca, agcamangca idiay; ta awanto ti mabalinco nga aramiden agingga iti macadanonca idiay
Gapu iti daytoy nanaganan ti ili iti Zoar.
Ti Pannacadadael dagiti Ciciudad ti Tanap
Ti init naglawagen iti rabaw ti daga idi ni Lot nacadanon idiay Zoar.
Idin ni Jehova pinagtudona idiay Sodoma ken Gomorra ti azufre ken apuy, a naggapu ken Jehova manipud sadi langit;
Ket dinadaelna dagidiay nga il-ili, ken amin ti Tanap, ken amin dagiti agnaed cadagiti il-ili, ken dagiti nagtubo iti daga.
Ngem ti asawana timmaliaw iti nalicudanna, ket nagbalin a teddec nga asin.
Ket iti agsapa ni Abraham napan immuli iti disso a nagyananna iti sangoanan ni Jehova:
Ket kimmita iti Sodoma ken Gomorra, ken ti amin a daga iti Tanap, ket nakitana, ket, adtoy, ti asuc ti daga nagpangato a cas la asuc ti maysa nga horno.
Ket naaramid nga, idi pinucaw ti Dios dagiti il-ili iti Tanap, ti Dios nalagipna ni Abraham, ket pinapanawna ni Lot iti tengnga ti pannacapucaw, idi rineb-bana dagiti il-ili a nagnaedan ni Lot.
Ti Pannacayanac da Moab ken Ben-ammi.
Ket ni Lot nagtalaw idiay Zoar ket nagtaeng iti bantay, agraman dagiti dua nga annacna a babbai; ta nagbuteng a nagnaed idiay Zoar: ket nagtaeng iti maysa a rukib, isu ken dagiti dua nga annacna a babbai.
Ket ti inauna kinunana iti inaudi, Ni amata lacayen, ket awanen ti lalaki iti daga a sumrec cadata cas iti cadawyan ti amin a daga:
Umayca, painumenta ni amata iti arac, ket makicaiddatanto kencuana, tapno maitaginayonta ti caputotan gapu ken amata.
Ket pinainumda ni amada iti arac iti daydi a rabii: ket simrec ti inauna, ket nakicaidda ken amana; ket isu dina naammoan idi nakicaidda, ken uray idi bimmangon ti anacna.
Ket naaramid nga iti sumono nga aldaw, kinuna ti inauna iti inaudi.
Adtoy, idi rabii calman nakicaiddaac ken amac: painumenta manen ala ti arac ita a rabii; ket sumrecca, ken makicaidda kencuana, tapno maitaginayonta ti caputotan ni amata.
Ket pinainumda manen iti arac ni amada idi a rabii: ket timmacder ti inaudi, ket nakicaidda kencuana; ket isu dina naammoan idi nakicaidda ti inacna, ken uray idi bimmangon ti inacna.
Iti casta nagsicug dagiti dua nga annac ni Lot, gapu ken amada.
Ket nangyanac ti inauna iti lalaki, ket pinanaganna iti Moab: isu ti ama agpapan ita dagiti Moabitas.
Ket ti inaudi, nangyanac met iti lalaki, ket pinanagananna iti Benami: isu ti ama nga agpapan ita dagiti annac ni Ammon.
GENESIS 
Ni Abraham idiay Gerar
Libacanna ni Abimelech.
Nanipud idiay nagluas ni Abraham a nagturong iti daga ti Abagatan, ket nagnaed iti nagbaetan ti Cades ken Shur; ket nagtaeng idiay Gerar.
Ket ni Abraham insaona ti maipapan ken Sara nga asawana, Isu cabsatco: ket ni Abimelech nga ari ti Gerar nagbaon, ket innalana ni Sara.
Ngem ti Dios immay ken Abimelech iti maysa a tagtagainep ti rabii ket kinunana kencuana, Adtoy, natayca a lalaki maipuon iti babai nga innalam; ta isu adda asawana.
Ngem ni Abimelech saan a dimmenna kencuana; ket kinunana, Apo, patayemto uray ti nacion a nalinteg?
Dina aya kinuna caniac, Isu cabsatco
ket ti babai, isu met laeng kinunana, Isu cabsatco a lalaki: iti kinapudno ti pusoc ken iti kinadalus dagiti imimac, inaramidco daytoy.
Ket kinuna ti Dios kencuana iti tagtagainep, Wen, ammoc nga iti kinapudno ti pusom, inaramidmo daytoy, ket tinubengca met nga agbasol iti maicaniwas caniac gapuna a diac impalubos kenca a sagidem.
Ita, ngarud, isublim ti babai ken asawana; ta daytoy ti maysa a mammadto, ket icarcararagannacanto, ket agbiagcanto: ket no dicanto isubli, ammoem a mataycanto a di bumurong, sica ken amin a tattaom.
Ket ni Abimelech bimmangon a nasapa iti bigat, ket inayabanna amin dagiti adipenna, ket imbagana amin dagitoy a banbanag cadagiti lapayagda: ket dagiti tattao nagbutengda unay.
Idin ni Abimelech inayabanna ni Abraham, ket kinunana kencuana, Ania ti inaramidmo cadacami
ket ania ti nacabasolac kenca, ta inyegmo caniac ken iti pagariac ti dackel a basol
Inaramidmo caniac dagiti aramid a dida rebbeng a maaramid.
Ket ni Abimelech kinunana ken Abraham, Ania ti nakitam tapno inaramidmo daytoy a banag?
Ket ni Abraham kinunana, Gapu ta impagarupco: Kinapudnona nga awan ti panagbuteng iti Dios ditoy a disso; ket patayendacto maipuon ken asawac.
Ket maysa pay, pudno a cabsatco, babai nga anac ni amac, ngem saan nga anac ni inac; ket nagbalin nga asawac:
Ket naaramid nga idi pinagbarbariwasnac ti Dios nanipud iti balay ni amac, kinunac kencuana babai, Daytoy isu ti kinaimbag nga ipaaymonto caniac: iti isu-amin a disso a papanantanto, saoem a maipapan caniac, Isu cabsatco a lalaki.
Ket ni Abimelech nangala cadagiti carcarnero, ken vacvaca, ken adadipen a lallaki ken babbai, ket intedna ida ken Abraham, ket insublina kencuana ni Sara nga asawana.
Ket ni Abimelech kinunana, Adtoy, ti dagac iti sangoanam: agtaengca iti disso a pagayatam.
Ket ken Sara kinunana, Kitaem, iniccac ni cabsatmo iti sangaribu a bagi ti pirac: adtoy, isu kenca ti maipaay a pannacaabbong cadagiti mata dagiti isu-amin a makipagyan kenca; ket cadacuada amin nalintegca.
Ket ni Abraham nagcararag iti Dios: ket ti Dios pinaimbagna ni Abimelech ken ti asawana, ken dagiti ad-adipenna a babbai, ket naganacda.
Ta ni Jehova rinipcanna amin nga aanacan iti balay ni Abimelech, maipuon ken Sara nga asawa ni Abraham.
GENESIS 
Nayanac ni Isaac
Ket ni Jehova sinarungcaranna ni Sara cas nasaona idi, ket ni Jehova inaramidna, ken Sara cas ti incarina.
Ket nagsicug ni Sara, ket nangyanac ken Abraham iti maysa a lalaki, iti kinalacayna, idi tiempo a naituding a kinuna ti Dios kencuana.
Ket ni Abraham impanaganna iti anacna a nayanac kencuana, nga impasngay kencuana ni Sara, ti Isaac.
Ket ni Abraham kinugitna ni anacna nga Isaac idi adda walo nga alaldawnan, cas imbilin ti Dios kencuana.
Ket ni Abraham nagtawen iti sangagasut idi nayanac ni anacna nga Isaac.
Ket ni Sara kinunana, Pinagcatawanac ti Dios; ket amin a macangngeg makipagcatawadanto caniac,
Ket kinunana, Siasino ti nagsao ken Abraham, a ni Sara mamasusu cadagiti annac
ta nangyanacac kencuana ti maysa a lalaki iti kinalacayna.
Napagtalaw da Agar ken Ismael
Ket ti ubing, dimmackel ket napusot: ket inaramid ni Abraham ti dackel a daya idi aldaw a pannacapusot ni Isaac.
Ket ni Sara nakitana nga agrabrabac ti anac ni Agar a taga Egipto, nga inyanacna ken Abraham.
Gapuna a kinunana ken Abraham, Pagtalawem daytoy nga adipen a babai ken ti anacna, ta ti anac daytoy nga adipen saan a makipagtawidto iti anacco nga Isaac.
Ket daytoy namagsennaay unay ken Abraham maipuon iti anacna.
Ket ti Dios kinunana ken Abraham: Saan a macapasennaay coma kenca maipuon iti ubing ken iti adipenmo; iti amin nga ibaga kenca ni Sara, ipangagmo ti timecna; ta ken Isaac maawaganto ti caputotam.
Ket casta met ti anac ti adipen pagbalinecto a nacion, agsipud ta putotmo.
Ket ni Abraham bimmangon a nasapa iti bigat, ket nangala iti tinapay ken maysa a lalat a pagyanan ti danum, ket intedna ida ken Agar nga impacaratayna iti abagana, ket intedna kencuana ti ubing ket pinapanawna: ket pimmanaw a namagpagna iti let-ang ti Beer-seba.
Ket ti danum iti lalat naibus, ket incabilna ti ubing iti linong ti maysa a cayo a bassit.
Ket napan, ket nagtugaw iti masangoanan iti adayu iti casla madanon ti ibiat a pana: ta kinunana, Diac coma makita ti ipapatay ti ubing
Ket nagtugaw iti masangoanan, ket inyickisna ti timecna, ket nagsangit.
Ket ti Dios nangngegna ti timec ti ubing; ket ti angel ti Dios pinuccawanna ni Agar nanipud sadi langit, ket kinunana kencuana, Ania ti pagdanagam, Agar
Dica agbuteng; ta ti Dios nangngegna ti timec ti ubing iti ayanna.
Tumacderca, bangonem ti ubing ket kibinem; ta aramidecto a dackel a nacion.
Ket ti Dios linuctanna dagiti mata ni Agar, ket nakitana ti maysa a bobon ti danum; ket napan, ket pinunnona ti lalat iti danum, ket pinainumna ti ubing.
Ket ti Dios naadda iti ubing, ket, dimmackel; ket nagtaeng iti let-ang, ket nagbalin a pumapana bayat ti idadackelna.
Ket nagnaed iti let-ang ti Paran: ket ni inana inyalaanna iti asawa a taga Egipto.
Ti Tulag ti Beer-seba.
Ket naaramid nga, idi met laeng a tiempo, ni Abimelech ken ni Phicol, a capitan dagiti buyotna, nagsaoda ken Abraham, a kinunada, Ti Dios adda kenca iti amin nga aramidmo:
Ita, ngarud, sapataam caniac ditoy maipuon iti Dios a dinacto guliban, ken iti anacco, ken iti appoc: ngem cas mayannatup iti caasi nga inaramidco kenca, aramidemto caniac, ken iti daga a nagtataengam.
Ket ni Abraham kinunana, Agsapataacto.
Ket ni Abraham binabalawna ni Abimelech maipuon iti maysa a bobon ti danum, a dagiti adipen ni Abimelech inagawda a siraranggas.
Ket ni Abimelech kinunana, Diac ammo no siasino ti nangaramid iti daytoy; ket uray sica saanmo nga imbaga caniac, ket diac met na-ammoan no di laeng ita nga aldaw.
Ket nangala ni Abraham cadagiti carcarnero ken vacvaca, ket intedna ida ken Abimelech; ket isuda a dua inaramidda ti maysa a tulag.
Ket ni Abraham nangilasin ti pito a cordero a babbai iti pangenda ket naisinada.
Ket ni Abimelech kinunana ken Abraham, Ania ti caipapanan dagitoy pito a cordero a babbai nga inlasinmo?
Ket kinunana, Dagitoy pito a cordero a babbai alaemto iti biangco, tapno mangpanecnec coma caniac nga siac ti nangcali iti daytoy a bobon.
Gapuna a pinanagananna daydiay a disso iti Beer-seba; gapu ta idiay ti nagsapataanda a dua.
Iti casta nangaramidda iti tulag idiay Beer-seba; ket timmacder ni Abimelech ken ni Phicol, capitan dagiti buybuyotna, ket nagsublida iti daga dagiti Filisteos.
Ket ni Abraham nagmula ti maysa a salamagi idiay Beer-seba, ket inawaganna idiay ti nagan ni Jehova, a Dios nga agnanayon.
Ket ni Abraham nagnaed idiay daga dagiti Filisteos cadagiti adu nga aldaw.
GENESIS 
Nasuut ni Abraham nga idatonna ni Isaac
Ket naaramid, calpasan dagitoy a banbanag, a ni Jehova sinuutna ni Abraham, ket kinunana kencuana, Abraham; ket isu simmungbat, Adtoyac.
Ket kinunana, Alaem ita ti anacmo, ti anacmo a bugbugtong, nga dongdongoen, a ni Isaac, ket inca iti daga ti Moria; ket isu idatagmo idiay nga maysa a daton a mapuuran, iti rabaw ti maysa cadagiti banbantay nga ibagacto kenca.
Ket ni Abraham bimmangon a nasapa iti bigat ken sinillaanna ti asnona, ket incuyogna dagiti dua nga babbarona, ken ni Isaac nga anacna; ket nangputed iti cayo nga agpaay iti daton a mapuuran, ket timmacder, ket napan iti disso a ti Dios imbagana kencuana.
Iti maicatlo nga aldaw, ni Abraham intangadna dagiti matana, ket nakitana ti disso iti adayo.
Ket ni Abraham kinunana cadagiti babbarona, Agyancayo ditoy agraman ti asno, ket siac ken ti ubing mapancamto idiay; ket agdaydayawcamto, ket agsublicamto cadacayo.
Ket ni Abraham innalana ti cayo a pagsungrod iti daton a mapuuran, ket impaawitna iti anacna nga Isaac; ket iniggamanna ti apuy, ken ti buneng; ket napanda a dua nagcuyog.
Ket ni Isaac kinasaona ni Abraham nga amana, ket kinunana, Amac: ket kinunana, Adtoyac, anacco
Ket isu kinunana, Adtoy ti apuy ken ti cayo a pagsungrod: ngem sadino ti yan ti cordero a maidaton a mapuuran?
Ket ni Abraham, kinunana, Ti Dios mangisagananto iti cordero a maipaay kencuana a daton a mapuuran, anacco: iti casta napanda a dua a nagcuyog.
Ket nacadanonda iti disso nga imbaga ti Dios kencuana ket ni Abraham binangonna idiay ti maysa nga altar, ket inurnosna ti cayo, ket rineppetna ni Isaac nga anacna, ket imparabawna iti altar, iti rabaw ti cayo.
Ket ni Abraham inyunnatna ti imana, ket innalana ti buneng, a pangpatayna iti anacna.
Ket ti angel ni Jehova pinuccawanna nanipud langit, ket kinunana, Abraham, Abraham: ket isu simmungbat, Adtoyac.
Ket isu kinunana, Saanmo nga idisso ta imam iti ubing, ket uray ania dica aramiden kencuana; ta ita mabigbigco a mabutengca iti Dios, yantangay dica impaidam caniac ti anacmo, ti bugbugtong nga anacmo.
Ket ni Abraham intannawagna dagiti matana, ket kimmita, ket adtoy, maysa a carnero a lalaki iti licudanna, a naisalat iti nasamec dagiti sarana; ket napan ni Abraham, ket innalana ti carnero ket impaayna a daton a mapuuran a sandi ti anacna.
Ket ni Abraham pinanagananna daydiay a disso iti Jehova-jireh: a cas masansan a masasao agpapan ita, Iti bantay ni Jehova sisasagananto.
Ket ti angel ni Jehova inayabanna ni Abraham ti capaminduana nanipud langit,
Ket kinunana, Gapu caniac met laeng sinapataac, kinuna ni Jehova, a gapu ta inaramidmo daytoy, ket dica inkedked ti anacmo, ti bugbugtong nga anacmo,
Iti panangbendicion bendicionancanto, ket iti pammaadu, paaduecto ti putotmo cas cadagiti bitbitwen ti langit, ken cas iti darat nga adda iti igid ti baybay; ket ti putotmo cucuananto dagiti ruangan dagiti cabusorna;
Ket iti putotmo mabendicionanto isu-amin dagiti nasnacion ti daga; agsipud ta tinungpalmo ti timecco.
Nagsubli ngarud ni Abraham cadagiti babbarona, ket timmacderda ket napanda a nagcucuyog idiay Beer-seba; ket nagnaed ni Abraham idiay Beer-seba.
Ket naaramid a, calpasan dagitoy a banbanag, naipacaammo ken Abraham ti damag a kinunana, Adtoy, casta met ni Milca nagpasngay cadagiti annac ken Nacor cabsatmo a lalaki:
Ni Huz inauna nga anacna a lalaki, ken ni Buz a cabsatna, ken ni Kemuel nga ama ni Aram,
Ken Chesed, ken Hazo, ken Pildas, ken Jidlaf, ken ni Bethuel.
Ket ni Bethuel pinutotna ni Rebecca; dagitoy walo inyanac ni Milca ken Nacor a cabsat ni Abraham.
Ket ti camalalana, nga agnagan ti Reuma, inyanacna met ni Taba, ken ni Gaham, ken ni Taas, ken ni Maaca.
GENESIS 
Ti Ipapatay ni Sara
Ket sangagasut, duapulo ket pito a tawen ti panagbiag ni Sara: dagitoy dagiti tawtawen ti biag ni Sara idi.
Ket natay ni Sara idiay Kiriatharbe (a isu ti Hebron), idiay daga a Canaan: ket ni Abraham immay nga agladingit ken Sara, ket tapno sangitanna.
Ket ni Abraham timmacder a naggapu iti sango ti minatayna, ket nagsao cadagiti annac ni Heth a kinunana,
Gangannaetac ken sangsangailiac cadacayo: iccandac cadi ti maysa a disso a pagitamnan a tagicuaec cadacayo, tapno iponponco ti minatayco a maipanaw iti imatangco.
Ket dagiti annac ni Heth simmungbatda ken Abraham, ket kinunada kencuana,
Denggennacami, apoc; pagpanguloen-naca ti Dios cadacami: iti casayaatan cadagiti tanemmi iponponmo ti minataymo; awan cadacami ti mangiparitto iti tanemna, tapno iponponmo ti minataymo.
Ket ni Abraham timmacder, ket nagrucnoy cadagiti umili ti daydi a daga, cadagiti annac ni Heth.
Nagatang ti Talon sadiay Macpela
Ket nakisarita cadacuada a kinunana, No dayta ti pagayatanyo a siac iponponco ti minatayco a maipanaw caniac, denggendac, ket idawdawatdac ken Ephron nga anac a lalaki ni Seor,
Tapno itedna coma caniac ti rukib ti Macpela a cucuana, nga adda iti pungto ti talonna; babaen ti tumutop nga ibayadco itedna coma caniac a tagicuaen a pagtamnan iti nagtengngaanyo.
Daytoy nga Ephron agtutugaw idi iti tengnga dagiti annac ni Heth: ket ni Ephron a Hetheo simmungbat ken Abraham iti tallaong dagiti annac ni Heth, ken isu-amin dagiti simrec iti ruangan ti ilina, a kinunana;
Saan, apoc; denggennac; ti talon itedco kenca, ken ti rukib nga adda iti dayta itedco pay kenca; iti sango dagiti annac ti ilic itedco kenca: iponponmo ti minataymo.
Ket ni Abraham nagrucnoy iti sango dagiti umili iti daydi a daga.
Ket nakisao ken Ephron iti tallaong dagiti umili iti daydi a daga, kinunana, Ngem no anamungam, dawatec kenca, denggennac cadi: siac itedconto ti pateg ti talon; alaem caniac, ket iponponconto idiay ti minatayco.
Ket ni Ephron simmungbat ken Abraham a kinunana kencuana,
Apoc, timudennac: ti daga nga agpateg iti uppat a gasut a siclo ti pirac, ania daytoy cadata
iti casta iponponmo ti minataymo.
Ket ni Abraham impangagna ni Ephron; ket tinembeng ni Abraham ken Ephron ti pirac nga inbagana iti tallaong dagiti annac ni Heth, uppat a gasut a siclo ti pirac, cas agpagna cadagiti agtagtagilaco.
Ti Pannacaitanem ni Sara.
Iti casta ti talon ni Ephron, nga adda idiay Macpela, a sango ti Mamre, ti talon ken ti rukib nga addada idiay ken isu-amin a caycayo, nga adda iti amin a sacupna nga aglawlaw napatalgedanda.
Ken Abraham, tapno tagicuaenna iti sango dagiti annac ni Heth, iti imatang dagiti amin a simrec iti ruangan ti ilina.
Ket iti calpasan daytoy, intanem ni Abraham ni Sara nga asawana iti rukib ti talon ni Macpela iti sango ti Mamre (nga isu ti Hebron) idiay daga a Canaan.
Ket ti talon, ken ti rukib nga adda idiay, napatalgedanda ken Abraham tapno tagicucuaenna a pagtamtamnan gapu cadagiti annac ni Heth.
GENESIS
Ti Tulag ti Panagasawa ni Isaac ken ni Rebeca
Ket ni Abraham lacayen, ket aduanen ti tawen: ket ni Jehova binendicionanna ni Abraham iti isu-amin.
Ket ni Abraham kinunana iti adipenna, ti panglacayen ti balayna, nga agaywan iti isu-amin nga adda kencuana, Isaadmo ta imam, dawatec kenca, iti babaen ti luppoc:
Ket pagsapataencanto gapu ken Jehova, a Dios ti langit ken ti Dios ti daga, a dicanto pangasawen iti anacco cadagiti annac a babbai ti Canaan isuda a pakipagtaengac:
Ngem mapancanto iti dagac, ken cadagiti cacabagiac, ket mangalaca idiay iti asawa nga agpaay iti anacco nga Isaac.
Ket ti adipen kinunana kencuana, Nalabit ti balasang dinanto cayat ti sumurot caniac a dumanon itoy a daga: masapulco nga ipan manen ti anacmo iti daga a naggapuam?
Ket ni Abraham kinunana kencuana, Annadam ket dica ipan manen ti anacco idiay.
Ni Jehova a Dios dagiti langlangit, a nangala caniac iti balay ni amac, ken iti daga a nacayanacac, ken nagsao caniac, ken nagsapata caniac, a cunana, Iti putotmo itedconto daytoy a daga; isu ibaonnanto ti angelna iti masangoanam ket mangalacanto idiay ti asawa ti anacco.
Ket no ti babai dinanto cayat ti sumurot kenca, mawayawayaancanton itoy sapatac; isuna laeng a dicanto ipan manen idiay ti anacco.
Ket ti adipen inassadna ti imana iti baba ti luppo ni Abraham nga apona, ket nagsapata kencuana maipuon itoy a panggep.
Ket ti adipen nangala iti sangapulo a camello cadagiti camello ni apona, ket nagluas, ta addan iti imana dagiti amin a napateg a cucua ni apona: ket timmacder, ket napan idiay Mesapotamia, iti ili ni Nacor.
Ket pinagparintumengna dagiti camello iti ruar ti ili iti abay ti bobon ti danum, ti malem, nga horas ti ipapan dagiti babbai nga agsacdu.
Ket kinunana, O Jehova a Dios ni apoc nga Abraham, ibaonmo cadi caniac, dawatec kenca, ti naimbag a gasat ita nga aldaw, ket itdem ti caasi ken apoc nga Abraham.
Adtoy, sitatacderac iti abay ti ubbog ti danum: ket dagiti babbai nga annac dagiti tattao ti ili um-umayda sumacdu:
Ket maaramid coma nga ti balasang a pagcunaac, Dawatec nga ibabam cadi ta carambam, tapno uminumac; ket isu cunananto, Uminumca, ken casta met painumecto dagita camellom: ipaaymo cadi nga daytoy ti insaganam iti adipenmo nga Isaac; ket iti castoy maammoacto nga inaramidmo ti caasi ken apoc.
Ket naaramid nga, idi dina pay natuloy ti agsao, adtoy, ni Rebeca rimmuar a sibabaclay ti carambana, isu nayanac ken Bethuel, lalaki nga anac ni Milca, asawa ni Nacor, a cabsat ni Abraham.
Ket ti balasang napintas unay a mabuya, virgen, a di pay naam-ammo ti lalaki: ket simmalog iti ubbog, ket pinunnona ti carambana, ket simmang-at.
Ket ti adipen nagtaray a simmabat kencuana, ket kinunana, Dawatec kenca, painumennac cadi iti bassit a danum iti carambam.
Ket isu simmungbat, Uminumca, apoc: ket nagdaras, ket imbabana ti carambana iti imana, ket pinainumna.
Ket idi nalpasnan a pinainum, kinunana, Casta met mangalaacto ti maipaay cadagiti camellom, inggana iti dida malpas nga uminum.
Ket nagdaras, ket imbuyatna ti danum ti carambana iti pagipainuman ket nagsubli manen iti bobon a sumacdu, ket nangala iti agpaay cadagiti amin a camellona.
Ket ti lalaki minatmatanna a siuulimec, tapno maammoanna no ni Jehova pinagasatna ti dalanna, wenno saan.
Ket naaramid nga, idi dagiti camello nalpasdan nga imminum, ti lalaki nangala iti maysa a singsing a balitoc a guddua ti siclo ti timbengna, ken dua a pulceras nga agservi cadagiti im-imana a sangapulo a siclo a balitoc ti timbengda,
Ket kinunana, Siasino ti makinanac kenca
Dawatec kenca ibagam cadi caniac
Adda ayan a pagdagusanmi idiay balay ni amam?
Ket kinunana kencuana, Siac anacnac ni Bethuel lalaki nga anac ni Milca, isu nga inyanacna ken Nacor.
Kinunana pay kencuana, Casta met nga adda cadacami, idiay balay, ti garami ken adu a macan dagiti an-animal, ken ti ayan a pagdagusan.
Ket ti lalaki indumogna ti olona ket nagdaydayaw ken Jehova.
Ket kinunana, Bendito coma ni Jehova, ti Dios ni apoc nga Abraham, isu nga di nangbaybaya iti caasina ken kinapudnona iti apoc: casta met caniac, ni Jehova inturongnac iti dalan agingga iti balay dagiti cacabsat ti apoc.
Ket ti balasang nagtaray, ket inyammona iti balay ni inana, cas cadagitoy a sasao.
Ket ni Rebeca adda lalaki cabsatna nga agnagan iti Laban: isu nagtaray a napan iti lalaki idiay ubbog.
Ket naaramid nga, idi nakitana ti singsing, ken dagiti pulceras cadagiti imima ni cabsatna, ket idi nangngegna dagiti balicas ni Rebeca a cabsatna a kinunana, Casta ti kinuna caniac daydiay lalaki, immasideg iti lalaki; ket, adtoy, isu adda idi iti sibay dagiti camello idiay ubbog.
Ket kinunana, Sumrecca, sica bendito ni Jehova; apayapay sitatacderca iti ruar
ta insaganacon ti balay, ken ti disso a pagyanan dagiti camello.
Ket ti lalaki simrec iti balay, ket ni Laban inalsaanna dagiti camello, ket nangted ti garami ken ti canen a maipaay cadagiti camello, ken danum a pangbuggo cadagiti sacsacana, ken sacsaca dagiti lallaki a kimmuyog kencuana.
Ket insangoananda ti canenna: ngem kinunana, Diacto mangan agingga iti diac maibaga ti gagarac
Ket ni Laban kinunana, Agsaoca.
Ket kinunana, Siac adipennac ni Abraham.
Ket ni Jehova binendicionanna iti adu ni apoc; ket nagbalinen a dackel: ket iniccanna cadagiti carcarnero, ken vacvaca, ken pirac ken balitoc, ken ad-adipen a lallaki ken babbai, ken camcamello ken as-asno.
Ket ni Sara, nga asawa ni apoc, inyanacna idi baketen ken apoc ti maysa a lalaki, isu a nangtedanna ti amin nga adda kencuana.
Ket ni apoc pinagsapatanac a kinunana, Dicanto mangala iti babai nga asawaen ti anacco cadagiti annac a babbai dagiti taga Canaan, nga iti dagada pagnaedac:
Ngem incanto iti balay ni amac ken cadagiti cacabagiac, ket mangalacanto idiay iti asawa nga agpaay iti anacco.
Ket kinunac ken apoc, Nalabit a ti babai dinto sumurot caniac.
Ket sinungbatannac, Ni Jehova, nga iti sangona magnaac, ibaonnanto ti angelna a maicuyog kenca, ket pagasatennanto ti dalanmo; ket mangalacanto iti asawa a maipaay iti anacco cadagiti cacabagiac, ken iti balay ni amac:
No casta mawayawayaancanton iti sapatac, intono macasangpetca iti capuonac: ket no didanto ited kenca, mawayawayaancanton iti sapatac.
Ket dimtengac ita nga aldaw iti ubbog, ket kinunac, O Jehova, a Dios ni apoc nga Abraham, no sica pagasatem ita ti dalanco, isu a pagpagnaec:
Adtoy, sitatacderac iti abay ti ubbog ti danum; ket ipaaymo cadi nga ti balasang a rummuar a sumacdu, isu a pagcunaacto, Dawatec kenca, painumennac cadi ti bassit a danum ita carambam;
Ket isu cunaenanto, Uminumca, ken casta met mangalaacto ti danum nga agpaay cadagiti camellom: isu cadi daytoy ti babai nga insagana ni Jehova iti anac ti apoc.
Ket idi diac pay nalpas ti sasaoen ti pusco, adtoy, ni Rebeca rimmuar a sebabaclay ti caramba; ket simmalog iti ubbog, ket nagsacdu: ket kinunac kencuana, Dawatec kenca nga painumennac cadi.
Ket nagdaras, ket imbabana ti carambana iti abagana, ket kinunana, Uminumca, ken casta met painumecto dagiti camcamellom: ket imminumac, ken iniccanna met ti inumen dagiti camcamello.
Ket nagimtuudac, ket kinunac, Asino ti makinanac kenca
ket kinunana, Anacnac ni Betuel, lalaki nga anac ni Nacor, isu nga impasngay ni Milca, kencuana: ket incabilco ti aritos iti agongna ken pulceras cadagiti imimana.
Ket indumogco ti oloc, ket nagdaydayawac ken Jehova, ket indaydayawco ni Jehova, a Dios ni apoc nga Abraham, a nangiturong caniac iti napudno a dalan, tapno mangalaac iti babai nga anac ti cabsat a lalaki ni apoc nga agpaay iti anacna.
Ita, ngarud, no ipaayyonto ti caasi ken ti kinapudno ken apoc, ipalawagyo caniac: ket no saan, ibagayo met caniac; tapno agturongac iti macanawan, wenno iti macatigid.
Idin ni Laban ken Betuel simmungbatda ket kinunada, Ni Jehova ti naggapuan daytoy: saanmi a mabalin ti agsao kenca iti dakes wenno naimbag.
Addayta ni Rebeca iti sangoanam alaem, ket mapanca, ket isu coma ti asawa ti anac ni apom, cas sinao ni Jehova.
Ket naaramid nga, idi ti adipen ni Abraham nangngegna dagiti balbalicasda, nagrucnoy iti daga ken Jehova.
Ket ti adipen nangala cadagiti alajas a balitoc, ken alajas a pirac, ken pagananay, ket intedna ida ken Rebeca; casta met iniccanna cadagiti cucua a napateg da cabsatna ken ni inana.
Ket nanganda ken imminumda, isu ken dagiti lallaki a naicuyog kencuana, ket imyanda: ket bimmangonda iti bigat, ket kinunana, Ibaondac ken apoc.
Ket ti cabsatna ken ti inana kinunada, Makipagyan cadi ti balasang cadacami iti sumagmamano nga aldaw, uray la no sangapulo; iti calpasanna, mapanto.
Ket kinunana cadacuada, Didac tactaken, ta ni Jehova pinagasatna ti pannagnac; ibaondac a mapan ken apoc.
Ket simmungbatda, Ayabanminto ti balasang, ket agintuudcami kencuana.
Ket inayabanda ni Rebeca, ket kinunada kencuana, Mapancanto makicuyog itoy a lalaki
Ket kinunana, Mapanacto.
Ket inbaonda ni Rebeca a cabsatda a babai, ken ti yayana, ken ti adipen ni Abraham, ken dagiti taona.
Ket binendicionanda ni Rebeca, ket kinunada kencuana, Cabsatmi a babai, sica coma ti ina ti rinibribu a lacsa, ket dagiti putotmo tagicuaenda coma ti ruangan dagiti gumura cadacuada.
Ket timmacder ni Rebeca, ken dagiti babbalasangna, ket simmacayda cadagiti camello, ket sinurotda ti lalaki: ket ti adipen, innalana ni Rebeca, ket napan iti dalanna.
Ket ni Isaac naggapu iti dalan ti Beer-lahairoi; ta nagnaed iti daga ti Abagatan.
Ket napan nagpanunot ni Isaac iti away idi tagtagilineken ti init: ket intangadna dagiti matana, ket adtoy, nakitana dagiti camello sumungsungadda idi.
Ket ni Rebeca intanawagna dagiti matana, ket idi nakitana ni Isaac, dimsaag iti camello.
Ket kinunana iti adipen, Asino daytoy a lalaki a magmagna iti away tapno sumabet cadatayo
Ket ti adipen kinunana, Isu ti apoc: ket innala ni Rebeca ti dalongdongna, ket inarpawanna ti bagina.
Ket ti adipen sinaritana ken Isaac amin ti inaramidna.
Ti Panagasawada.
Ket impastrec ni Isaac ti sapaw ni inana a Sara, ket innalana ni Rebeca, ket nagbalin nga asawana; ket inayayatna: ket naliwliwa ni Isaac calpasan ti ipapatay ni inana.
GENESIS 
Ni Abraham ken ni Cetura
Ket ni Abraham nangasawa iti sabali, ket ti naganna Cetura.
Ket inayanacna kencuana da Zimrac, ken Joksan, ken Medan, ken Midiam, ken Isbak, ken Sua.
Ket ni Joksan pinutotna da Seba, ken Dedan
Ket dagiti annac a lallaki ni Dedan isuda Assurim, ken Letusim, ken Leummim.
Ket dagiti anac a lallaki ni Midiam: da Efa, ken Efer, ken Enoc, ken Abida, ken Eldaa
Amin dagitoy annac ida ni Cetura.
Ket ni Abraham intedna amin a cucuana ken Isaac.
Ngem cadagiti annac a lallaki dagiti camalala, nga addada ken Abraham, idi ni Abraham iniccanna ida cadagiti sagsagut; ket imbaonna ida iti adayu ken Isaac nga anacna, idi sibibiag pay, iti agpadaya, iti daga nga akindaya.
Ket dagitoy dagiti al-aldaw dagiti tawtawen ti biag a panagbiag ni Abraham sangagasut, pitopulo ket lima a tawen.
Ti Ipapatay ni Abraham
Ket ni Abraham, inyawatna ti cararuana, ket natay iti naimbag a kenalacay, lacay, ken napnoan cadagiti tawtawen, ket naitipon cadagiti cacabagianna.
Ket imponpon da Isaac ken Ismael, nga annacna a lallaki, idiay rukib ti Macpela, iti talon ni Efron nga anac a lalaki ni Zoar a Heteo, nga adda iti sango ti Mamre;
Ti daga a ginatang ni Abraham cadagiti anac ni Het: idiay ti nacaiponponan da Abraham, ken ni Sara nga asawana.
Ket naaramid nga, iti calpasan ti ipapatay ni Abraham, binendicionan ti Dios ni Isaac nga anacna: ket ni Isaac nagtaeng iti asideg ti Beer-lahairoi.
Ket dagitoy dagiti caputotan ni Ismael, anac ni Abraham, nga pinutot ni Abraham ken Agar a taga Egipto, nga adipen ni Sara:
Ket dagitoy dagiti nagnagan dagiti annac a lallaki ni Ismael, a gapu cadagiti nagnaganda, mayannurot cadagiti caputotanda: ti inauna a lalaki nga anac ni Ismael, Nabayot; ken ni Cedar, ken Adbeel, ken Mibsam,
Ken Misma, ken Duma, ken Massa,
Ken Hadad ken Tema, ken Jetur, ken Nafis, ken Cedema:
Dagitoy dagiti annac a lallaki ni Ismael, ket dagitoy dagiti nagnaganda, mayannurot cadagiti purpurocda, ken mayannatup cadagiti pagsapsapawanda; sangapulo ket dua a pangpangolo maitutop cadagiti nasnacionda.
Ket dagitoy dagiti tawtawen ti panagbiag ni Ismael, sangagasut, tallopulo ket pito a tawen: ket inyawatna ti cararuana ket natay, ket naitipon cadagiti cacabagianna.
Ket nagnaedda nanipud Havila agingga iti Shur, nga adda iti sango ti Egipto, no cas agturongca iti Asiria: isu nagnaed iti masangoanan dagiti isu-amin a cacabsatna.
Ket dagitoy dagiti capcaputotan ni Isaac, anac ni Abraham: ni Abraham pinutotna ni Isaac:
Ket ni Isaac nagtawen iti uppat a pulo idi inasawana, ni Rebeca nga anac a babai ni Betuel, nga Arameo idiay Padan-aram, ti cabsat ni Laban nga Arameo.
Ket ni Isaac nagdawat ken Jehova maipuon iti asawana, ta lupes idi ket ni Jehova inannugutna, ket ni Rebeca nga asawana nagsicug.
Ket dagiti anac nagsinnalisalda iti unegna, ket kinunana, No casta ti maaramid, casano ti panagbiagco
Ket napan a nakiuman ken Jehova.
Ket ni Jehova kinunana kencuana,
Dua a nacion addada ita tianmo,
Ket dua nga ili masinadanto ita unegmo:
Ket ti maysa nga ili napigpigsanto ngem ti sabali nga ili;
Ket ti inauna agservinto iti inaudi.
Ti Pannacayanac ni Esau ken Jacob
Ket idi nagtenganen dagiti aldaw a panaganacna, adtoy, adda dagiti singin iti tianna.
Ket immuna a rimmuar nalabaga, ket nabungon iti muldot a cas maysa a pagananay; ket pinanagananda iti Esau.
Ket calpasanna, rimmuar ti cabsatna a sicacapet ti imana iti mucod ni Esau; ket napanaganan iti Jacob: ket ni Isaac nagtawen iti innem a pulo idi inyanac ida ni Rebeca.
Ilaco ni Esau ti Kinainaunana.
Ket dimmackel dagiti ubbing: ket ni Esau nagbalin a nalaing nga mangaganup, tao ti away; ket ni Jacob lalaki a natalna, nga nagtataeng cadagiti sapsapaw.
Ni Isaac inay-ayatna ni Esau, gapu ta nagsidsida cadagiti maananupanna: ket ni Rebeca inay-ayatna ni Jacob.
Ket ni Jacob nagluto iti maysa a guisado: ket ni Esau naggapu iti away, ket nabannogan idi:
Ket ni Esau kinunana ken Jacob, Dawatec kenca nga iccannac ti canec ita guisado a nalabaga; ta sicacapsutac; gapuna a napanaganan iti Edom.
Ket ni Jacob simmungbat, Ilacom caniac ita nga umun-una ti kinainaunam.
Ket ni Esau kinunana, Adtoy, ngannganiac matay: ket ania ti pacaipaayanna caniac ti saguday ti pannacayanac?
Ket ni Jacob kinunana, Sapataam caniac ita nga aldaw; ket sinapataanna kencuana: ket inlacona ti kinainaunanna ken Jacob.
Ket ni Jacob intedna ken Esau ti tinapay ken ti guisado a lentejas; ket nangan ket imminum, ket timmacder ket napan iti dalanna: casta ti di panangipateg ni Esau ti saguday ti pannacayanacna.
GENESIS 
Ni Isaac sadiay Gerar
Ket adda bisin idi iti daga, sangasabali pay daydi immuna a bisin, a naadda cadagiti aldaw ni Abraham
Ket ni Isaac napan ken Abimelec, ari dagiti Filisteos, idiay Gerar.
Ket ni Jehova nagparang kencuana, ket kinunana, Dica sumalog idiay Egipto; agtaengca iti daga nga ibagacto kenca:
Agnaedca iti daytoy a daga, ket siac addaacto kenca, ket bendicionancanto; ta kenca ken iti putotmo itedconto amin dagitoy a dagdaga, ket patalgedacto ti sapata nga insaptac ken Abraham nga amam;
Ket pagaduecto ti putotmo a cas cadagiti bitbitwen ti langit, ket itedconto iti putotmo amin dagitoy a dagdaga; ket amin a nasnacion iti daga mabendicionandanto iti putotmo;
Gapu ta ni Abraham impangagna ti timecco, ket tinungpalna ti patigmaanco, dagiti bilbilinco, dagiti pagalagadac ken linlintegco.
Ket ni Isaac nagnaed idiay Gerar:
Ket dagiti lallaki idiay a disso inintuudda kencuana ti maipapan iti asawana; ket kinunana, Isu cabsatco: ta nagbuteng a nagcuna, Isu ti asawac; ta kinunana di la ket ta dagiti lallaki iti disso patayendacto a maipuon ken Rebeca; gapu ta napintas ti buyana idi.
Ket naaramid idi nagnaed idiay iti nabayag, ni Abimelech, ari dagiti Filisteos, simmirpat iti maysa a tawa, ket kimmita, ket, adtoy, nakitana ni Isaac a makiayayam idi ken Rebeca nga asawana.
Ket ni Abimelec inayabanna ni Isaac, ket kinunana, Adtoy, pudno unay isu ti asawam: ket apayapay kinunam, Isu ti cabsatco
Ket ni Isaac kinunana kencuana, Gapu ta kinunac, Dila ket ta matayac maipuon kencuana.
Ket ni Abimelec kinunana, Ania daytoy nga inaramidmo cadacami
Maysa cadagiti lallaki nalaca a nakicaidda coma iti asawam, ket inyegmo coma cadacami ti babac.
Ket ni Abimelec inbilinna iti amin nga umili, a cunana, Ti sumagid itoy a lalaki wenno iti asawana mapapatayto a di bumurong.
Ket ni Isaac nagtalon idiay a daga, ket nacagunguna iti daydi a tawen ti naminsangagasut: ket binendicionan ni Jehova.
Ket ti lalaki rimmang-ay, ket dimmackel la a dimmackel agingga iti nagbalin a mannacabalin.
Ket naaddaan iti cucuana a pangpangen, ken ar-arban, ken adu a tattaona; ket dagiti Filisteos inagumanda.
Ket isu-amin a bobbobon a kinalian idi dagiti ad-adipen ni Abraham nga amana cadagiti aldawna, dagiti Filisteos ginaburanda ida, ket pinunnoda iti daga.
Ket ni Abimelec kinunana ken Isaac, pumanawca cadacami; gapu ta napigpigsacan ngem dacami.
Ket ni Isaac pimmanaw idiay, ket insaadna dagiti sapsapawna iti lobong ti Gerar, ket nagnaed idiay.
Ket ni Isaac kinalianna manen dagiti bobbobon ti danum, a binobonda idi cadagiti aldaw ni Abraham nga amana; ta dagiti Filisteos ginaburanda ida idi natayen ni Abraham: ket impanaganna cadacuada dagiti nagnagan a ni amana impanaganna idi cadacuada.
Ket dagiti ad-adipen ni Isaac nagcalida iti lobong, ket nasaracanda idiay ti maysa a bobon nga agburburayoc ti danum.
Ket dagiti paspastor a taga Gerar nakisusicda cadagiti paspastor ni Isaac, a cunada, Ti danum cucuami: ket ninaganna ti bobon iti Esek (Susic), agsipud ta nakisubangda idi kencuana.
Ket nangcalida iti sabali a bobon, ket casta met a nakisusicda manen maipuon itoy: ket pinanagananna iti Sitna (Gura).
Ket pimmanaw idiay, ket nangcali iti sabali a bobon, ket saanda a kinasusic maipuon itoy: ket pinanagananna iti Rehobot (Disso), ket kinunana, Gapu ta ita ni Jehova iniccannatayo ti disso a nawaya, ket rumang-aytayto iti daga.
Ket nanipud sadiay simmang-at sadi Beer-seba.
Ket ni Jehova nagparang kencuana iti daydi met la a rabii, ket kinunana, Siac ti Dios ni Abraham nga amam: dica agbuteng, ta siac addaac kenca, ket bendicionancanto, ket paaduecto ti putotmo maipuon ken Abraham nga adipenco.
Ket isu nangbangon idiay iti maysa nga altar, ket inawaganna ti nagan ni Jehova, ket pinatacderna idiay ti sapawna: ket sadiay dagiti ad-adipen ni Isaac nagcalida ti maysa a bobon.
Ti Tulagna ken Abimelech
Idin ni Abimelec napan kencuana nanipud Gerar, ken da Ahuzat a gayyemna, ken ni Picol a capitan dagiti buybuyotna.
Ket ni Isaac kinunana cadacuada, Apayapay immaycayo caniac, idinto a kinaguradac, ket pinapanawdac cadacayo?
Ket kinunada, Nakitami a nalawag a ni Jehova adda kenca: ket kinunami, Adda coma ita ti maysa a sapata cadatayo, dacami ken sica, ket aramidentayo coma ti maysa a tulag.
A dicanto aramiden cadacami ti dakes a cas cadacami didaca sinagsagid, ken cas ti naimbag nga inaramidmi laeng ket inbaondaca a sicacappia; sica ita ti bendito ni Jehova.
Ket inyaramidanna ida iti maysa a daya, ket nanganda ket imminumda.
Ket bimmangonda a nasapa iti bigat, ket ti maysa ken maysa nagsapatada: ket ni Isaac pinagawidna ida, ket pimmanawda a sicacappia.
Ket naaramid nga, iti daydi met la nga aldaw, immay dagiti ad-adipen ni Isaac, ket iyammoda ti maipanggep iti bobon a kinalianda ket kinunada kencuana, nasaracanmi ti danum.
Ket ninaganna iti Seba: gapu itoy ti nagan daydiay nga ili Beer-seba, agingga iti daytoy nga aldaw.
Dagiti Assawa ni Esau.
Ket idi ni Esau nagtawen iti uppat a pulo, innalana nga assawana da Judit, nga anac a babai ni Beeri a Heteo, ken ni Basemat, nga anac a babai ni Elon a Heteo:
Ket dagitoy isuda dagiti pagladladingitan dagiti panunut da Isaac ken Rebeca.
GENESIS 
Ket naaramid nga, idi lacayen ni Isaac, ket dagiti matana nagcudrepda, iti casta dida macakita, inayabanna ni Esau nga anacna nga inauna, ket kinunana kencuana, Anacco: ket simmungbat, Adtoyac.
Ket kinunana, Adtoy ita, lacayacon, diac ammo ti aldaw nga ipapatayco.
Ita ngarud dawatec kenca alaem, dagiti igammo, ti tagubanmo ken ti baim, ket inca iti away, ket yalaannac iti ugsa;
Ket yaramidannac iti naimas a sida, cas iti gustoc, ket yegmo caniac ta canecto, tapno bendicionannaca ti cararuac, ita diac pay matay.
Ket ni Rebeca nangngegna ni Isaac idi casasaona ni Esau nga anacna
Ket napan ni Esau iti away nga aganup iti ugsa, ken yegnanto.
Ket ni Rebeca kenasaona ni Jacob nga anacna a cunana, Adtoy, nangngegco ni amam a nagsao ken Esau a cabsatmo a cuncunana,
Yegannac iti ugsa, ket yaramidannac iti naimas a sida, tapno manganac, ken bendicionanca iti sango ni Jehova ita diac pay matay.
Ita ngarud anacco, tungpalem ti saoc a cas iti ibilinco kenca.
Inca ita iti yan dagiti arban ket yalaannac sadiay cadagiti dua nga urbon a nasayaat cadagiti calding; ket aramidecto ida a naimas a sidaen ni amam, cas iti gustona:
Ket sica ipammonto ken amam, tapno agsida, ta iti casta bendicionannaca ita dipay matay.
Ket ni Jacob kinunana ken Rebeca nga inana, Adtoy, ni Esau a cabsatco tao a moldotan, ket siac taoac nga awan moldotna.
Nalabit nga aricapennacto ni amac, ket ibilangnacto a mangalal-lilaw, ket maalacto ti pannacailunodco, ket saan a pannacabendicion.
Ket ni inana kinunana kencuana, Siacto ti pacaisaadan ti pannacailunodmo Anacco; tungpalem laeng ti timecco, ket inca, ket yegmo ida caniac.
Ket napan, ket nangala, ket impanna ida ken inana: ket ni inana nagluto iti naimas a sidaen a cas iti gusto ni amana.
Ket ni Rebeca innalana dagiti casayaatan a pagananay ni Esau, nga anacna nga inauna, nga addada kencuana iti balay, ket incapetna ida ken Jacob nga inaudi nga anacna;
Ket kinawesanna iti rabaw dagiti im-imana ken iti lengngesna nga awan moldotna, iti lalat dagiti urbon dagiti calding:
Magun-od ni Jacob ti Pammendicion ni Isaac
Ket inyawatna ti naimas a sidaen ken ti tinapay, a sinaganana, iti ima ni Jacob nga anacna.
Ket isu napan ken amana ket kinunana, Amac: ket kinunana, Adtoyac; asinoca, anacco?
Ket ni Jacob kinunana ken amana, Siac ni Esau nga inauna nga anacmo; inaramidco cas iti sinaom caniac: bumangonca dawatec kenca, agtugawca ket agsidaca iti ugsac, tapno ta cararruam bendicionannac coma.
Ket ni Isaac kinunana iti anacna, Casano ti pannacasaracmo a nadaras, unay, anacco
Ket kinunana, Ta ni Jehova a Diosmo pinagasatnac.
Ket ni Isaac kinunana ken Jacob, Umasidegca, dawatec kenca, tapno aricapenca, anacco, no sica met laeng ti anacco nga Esau wenno saan.
Ket ni Jacob immasideg ken amana nga Isaac; ket isu inaricapna, ket kinunana, Ti timec isu ti timec ni Jacob, ngem dagiti im-ima isuda dagiti im-ima ni Esau.
Ket dina nalasin, ta dagiti im-imana namoldotda a cas cadagiti im-ima ni Esau: iti casta binendicionanna.
Ket kinunana, Sica ti anacco nga Esau met laeng
Ket kinunana, Siac.
Ket kinunana, Yasidegmo caniac ket agsidaac iti ugsa ti anacco, tapno bendicionannaca ti cararuac
Ket inyasidegna, ket nangan: ket inyeganna iti arac, ket imminum.
Ket ni Isaac nga amana kinunana kencuana, Umasidegca ita ket ongngoennac, anacco.
Ket immasideg, ket inongngona, nasay-upna ti angot ti cawesna, ket binendicionanna, ket kinunana,
Adtoy, ti angot ti anacco
Cas ti angot ti talon a ni Jehova bendicionanna:
Ket ti Dios itedna coma kenca ti linnaaw ti langit,
Ken ti dam-eg ti daga,
Ken kinawadwad ti trigo ken ti baro nga arac:
Agservida coma kenca dagiti il-ili,
Ken nasnacion agrucnoyda coma kenca:
Agbalinca coma nga apo dagiti cacabsatmo,
Ket agrucnoy coma kenca dagiti annac ni inam:
Mailunod coma ti tunggal maysa a mangilunod kenca, Ket bendito coma ti tunggal maysa a mangbendicion kenca.
Ket naaramid nga, idi ni Isaac nalpasna a binendicionan ni Jacob, ket pumampanaw ni Jacob iti sango ni Isaac nga amana, ni Esau a cabsatna simmangpet a naggapu iti paganupan.
Ket inaramidna met ti naimas a sidaen, ket inyegna ken amana; ket kinunana ken amana, Bumangon coma ni amac, ket agsida iti ugsa ti anacna, tapno ta cararuam bendicionannac coma.
Ket ni Isaac nga amana kinunana kencuana, Asinoca
Ket kinunana, Siac ti anacmo nga inauna, ni Esau.
Ket ni Isaac namigerger iti casta unay, ket kinunana, Asino, ngarud ti nangala iti ugsa, ket inyegna caniac, ket kinnanco amin itay dica pay simmangpet, ket binendicionac isu pudno a benditonto.
Idi ni Esau nangngegna dagiti sasao ni amana, nagickis iti puccaw a natbag ken nalaus a nagpait, ket kinunana ken amana, Bendicionannac cadi, uray siac met, O amac.
Ket kinunana, Ni cabsatmo immay a sisisicap, ket innalana ti pannacabendicionmo.
Ket kinunana, Saan aya a naimbag ti panangtawagda iti naganna a Jacob
ta ginamsawannac cadagitoy namindua a daras: innalana ti kinainaunac; ket ita, adtoy, innalana ti pannacabendicionco
Ket kinunana, Dinac tineddaan aya iti bagic a bendicion?
Ni Isaac simmungbat ket kinunana ken Esau, Adtoy incabilcon nga apom, ket amin dagiti cacabsatna intedco kencuana nga ad-adipen; ket insaganaac iti trigo ken baro nga arac: ket, ania ngarud ti aramidecto kenca, anacco?
Ket ni Esau kinunana ken amana, Maymaysa laeng ti pammendicionmo, ama
Bendicionannac cadi uray siac met, O amac
Ket ni Esau impigsana ti timecna ket nagsangit.
Idin ni Isaac nga amana simmungbat ket kinunana kencuana,
Adtoy, itinto nadam-eg a daga ti pagnaedam,
Ken iti linnaaw ti langit idiay ngato;
Ket gapu iti campilanmo agbiagcanto, ket agservicanto ken cabsatmo;
Ket maaramidto, nga intono macalapsutcanto,
Iccatemto ti sangolna ita lengngesmo.
Ket ni Esau ginurana ni Jacob maipanggep iti bendicion, isu a pammendicion ni Amana kencuana: ket ni Esau kinunana iti pusona, Dagiti al-aldaw ti ladingit a maipaay ken amac umasidegdan; ti casta patayecto ni Jacob a cabsatco.
Ket naipadamag ken Rebeca dagiti sasao ni Esau nga anacna nga inauna, ket isu pinaayabanna ni Jacob nga inaudi nga anacna ket kinunana kencuana, Adtoy, ni cabsatmo nga Esau liwliwaenna ti bagina ti maipapan kenca, a panggepenaca a patayen.
Ita ngarud, anacco, tungpalem ti saoc kenca; ket tumacderca, agtalawca a mapan ken Laban a cabsatco idiay Haran;
Ket makipagyanca kencuana iti bassit nga ladaw, agingga iti di maiccat ti gura ni cabsatmo kenca;
Maibaon ni Jacob sadiay Padan-aram.
Agingga iti di mapucaw ti gura ni cabsatmo kenca, ken malipatanna ti inaramidmo kencuana: sa agbaonacto ket ipanawcanto sadiay: apayapay nga iti maysa nga aldaw maulilaacto cadacayo a dua?
Ket ni Rebeca kinunana ken Isaac, Maumaac iti biagco maipuon cadagiti annac a babbai ni Heth: no ni Jacob mangasawa iti maysa cadagiti annac a babbai ni Heth, cas cadagitoy annac a babai a taga ditoy a daga, ania ti pagayatac pay laeng nga agbiag?
GENESIS 
Ket ni Isaac inayabanna ni Jacob, ket binendicionanna ket binilbilinna a kinunana, Dicanto makiasawa cadagiti annac a babbai ti Canaan.
Tumacderca, ket inca idiay Padan-aram iti balay ni Bethuel, ama ni inam; ket mangasawaca sadiay cadagiti annac a babbai ni Laban a cabsat a lalaki ni inam.
Ket ti Dios a Mannacabalin amin bendicionannaca coma, ket pagbungaennaca, ket pagaduennaca tapno sica agbalinca a bunggoy dagiti inilin-ili;
Ket itdenna coma kenca ti bendicion ni Abraham, kenca ken cadagiti putotmo a mairanud kenca; tapno tawidem ti daga a paglaslasatam, a ti Dios intedna ken Abraham.
Ket ni Isaac pinalubosanna ni Jacob: ket napan idiay Padan-aram ken Laban anac ni Bethuel nga Sirio a cabsat a lalaki ni Rebeca, nga ina ni Jacob ken ni Esau.
Ngarud, ni Esau nakitana nga binendicionan ni Isaac ni Jacob ken imbaonna sadiay Padan-aram, tapno mangasawa idiay; ket idi nga binendicionanna, imbilinna kencuana a kinunana, Dicanto makiasawa cadagiti annac a babbai ti Canaan;
Ket casta a ni Jacob nagtulnog cada amana ken ni inana, ket napan sadiay Padan-aram:
Ket ni Esau nakitana a dagiti annac a babbai ti Canaan saanda a nacaay-ayo ken amana nga Isaac;
Ket ni Esau napan ken Ismael, ket inasawana ni Mahaleth, anac a babai ni Ismael, nga anac ni Abraham, cabsat a babai ni Nabaioth, mainayon pay dagiti assawana nga addada kencuana.
Ti Parmata ni Jacob sadi Betel
Ket ni Jacob pimmanaw sadi Beer-seba, ket napan idiay Haran.
Ket nacatumpung iti maysa a disso, ket imyan sadiay, ta limneken ti init; ken nangala iti maysa a bato sadiay a disso, ket incabilna iti baba ti olona, ket nagidda tapno maturog sadiay.
Ket nagtagainep; ket, adtoy, maysa nga agdan naipatacder iti daga, ket ti murdongsa tumucno sadi langit; ket, adtoy, dagiti an-angel ti Dios nga umululida ken bumabbabada kencuana.
Ket, adtoy, ni Jehova nagtacder iti rabawna ket isu kinunana, Siac ni Jehova, a Dios ni Abraham, nga amam, ken ti Dios ni Isaac: ti daga a nagiddaam itdecto kenca ken cadagiti caputotam;
Ket dagiti putotmo casdanto cadagiti taptapuc ti daga, ket agwarascanto iti laud, ken iti daya, ken iti amianan, ken iti abagatan: ket amin dagiti famfamilia ditoy lubong mabendicionandanto kenca ken cadagiti putotmo.
Ket, adtoy, addaac kenca, ket aywanamanto iti uray sadino a papanam, ket isublicanto ditoy a daga; ta dicanto baybayan, agingga iti diac matungpal ti sinaoc kenca.
Ket ni Jacob nacariing iti turogna, ket kinunana, Pudno unay a ni Jehova adda ditoy a disso; ket siac saanco nga ammo idi.
Ket nagbuteng, ket kinunana, Ania ketdin a nacaam-amac daytoy a disso
saan a sabali no di ti balay ti Dios, ket daytoy ti ruangan ti langit.
Ket ni Jacob nagparbangon iti bigat, ket innalana ti bato a nagpungananna, ket pinatacderna a teddec, ket imbuyatna ti lana iti rabawna.
Ket pinanagananna ti nagan daydi a disso iti Bethel: ngem ti nagan ti ili Luza idi unana.
Ket ni Jacob nagcari iti maysa a cari, ket kinunana, No addanto coma ti Dios caniac, ket saluadannacto iti daytoy a dalan a papanac, ket iccannacto iti taraonco ken pagananay a pagcawesco,
Tapno agsubliac a sicacappia idiay balay ni amac, ket ni Jehova isunto ti Diosco,
Daytoy a bato, ngarud, a pinatacderco a teddec, isunto ti balay ti Dios: ket cadagiti amin nga itedmonto caniac, itdecto a di agcurang ti apagcapulloda kenca.
GENESIS 
Idin ni Jacob nagtuloy iti dalanna ket nacadanon iti daga dagiti annac ti daya.
Ket kimmita ket, adtoy, maysa a bobon iti cataltalonan, ket adtoy, tallo a pangen dagiti carcarnero agid-iddada iti sibayna; ta iti daydi a bobon ti nagpapainumanda cadagiti an-animal: ket dackel ti bato iti ngarab ti bubon idi.
Ket inurnongenda amin sadiay dagiti pangpangen: ket ligsayenda idi ti bato iti ngarab ti bobon ken pinainumda dagiti carcarnero, sada insubli manen ti bato iti ngarab ti bobon.
Ket ni Jacob kinunana cadacuada, Cacabsatco, Tagaanocayo
Ket simmungbatda, Taga Harancami.
Ket kinunana cadacuada, Amammoyo ni Laban nga anac ni Nacor
Ket kinunada, Am-ammomi.
Ket kinunana cadacuada, Naimbag ti casasaadna
Ket kinunada, Naimbag ti casasaadna: ket, adtoy, ni Raquel nga anacna a babai umay a cacuyogna dagiti carcarnero.
Ket kinunana, Adtoy, aldaw pay laeng, ket di pay met panangapon cadagiti an-animal: painumenyo dagiti carcarnero, ket incayo ipaarab ida.
Ket kinunada, Dicami mabalin, agingga iti di mapagtitipon amin dagiti ipastoran, ket ligsayenda ti bato iti ngarab ti bobon; sa painumenmi dagiti carcarnero.
Idinto a makisasao pay laeng cadacuada, ni Raquel immay agraman dagiti carcarnero ni amana; ta isu idi ti agipapaarab.
Ket naaramid nga, idi nakita ni Jacob ni Raquel nga anac a babai ni Laban, a cabsat ni inana, ken dagiti carcarnero ni Laban a cabsat a lalaki ni inana, immasideg ni Jacob, ket linigsayna ti bato iti ngarab ti bobon, ket pinainumna ti arban ni Laban a cabsat ni inana.
Ket ni Jacob inagcanna ni Raquel, ket impigsana ti timecna, ket nagsangit.
Ket ni Jacob imbagana ken Raquel nga isu ti cabsat ni amana, ket anac ni Rebeca: ket isu nagtaray a nagpadamag ken amana.
Ni Laban awatenna
Ket naaramid nga, idi ni Laban nangngegna dagiti damdamag ni Jacob nga anac ti cabsatna a babai, nagtaray a simmabat kencuana, ket inaracupna nga inagcan, ket insangpetna iti balayna
Ket sinaritana ken Laban isu-amin dagitoy a banbanag.
Ket ni Laban kinunana kencuana, Agpayso unay a sica ti tulangco ken lasagco
Ket nakipagyan kencuana iti nacabulan.
Ket ni Laban kinunana ken Jacob, Gapu ta sica ti cabsatco, pagserviannac ngata nga awan tangdanmo
Ibagam caniac, anianto ti tangdanmo?
Ket ni Laban adda idi dua nga annacna a babbai; ti nagan ti inauna Lea, ket ti nagan ti inaudi Raquel.
Ket dagiti mata ni Lea natarnawda idi; ngem ni Raquel naimnas ken nasayaat ti langana.
Ket ni Jacob inayatna ni Raquel; ket kinunana, Agserviacto kenca bayat iti pito a tawen gapu ken Raquel nga anacmo a babai nga inaudi.
Ket ni Laban kinunana, Nasaysayaat nga isu itdec kenca ngem ti itedco iti sabali a lalaki: makipagtaengca caniac.
Ket ni Jacob nagservi gapu ken Raquel bayat iti pito a tawen; ket bassit la nga aldaw ti nangipapananna, gapu ta isu ti pagay-ayatanna idi.
Ni Jacob asawaenna ni Lea ken ni Raquel
Ket ni Jacob kinunana ken Laban, Itedmo caniac ti asawac, ta nalpasen ti aldawco, tapno makipagnaedac kencuana.
Ket ni Laban inommongna amin a lallaki idiay a disso, ket nagdaya.
Ket naaramid iti rabii nga innalana ni Lea nga anacna, ket intedna ken Jacob; ket simrec kencuana.
Ket ni Laban intedna ni Zilpa nga adipenna a tagabuen ni anacna a Lea.
Ket naaramid iti bigat nga, adtoy, isu idi ni Lea: ket ni Jacob kinunana ken Laban, Ania daytoy nga inaramidmo caniac
saan aya a nagserviac kenca maipanggep ken Raquel
ania ngarud ti gapuna nga inallilawnac?
Ket ni Laban simmungbat, Saan a maaramid ti casta ditoy ayanmi, nga ited nga umun-una ti inaudi ngem ti inauna.
Panungpalem pay ti daytoy a lawasna, ket sa itedminto pay ni Raquel kenca, nga iserviam manen caniac iti sabali a pito a tawen.
Ket ni Jacob inaramidna a casta, ket tinungpalna ti lawas ni Lea: ket ni Laban intedna ni Raquel nga anacna nga inasawa ni Jacob.
Ket ni Laban, intedna ken Raquel nga anacna, ni Bilha nga adipenna tapno pannacaubingna.
Ket simrec met ken Raquel, ket inayatna a nangnangrona pay ngem ni Lea, ket inservianna manen iti sabali a pito a tawen.
Ket ni Jehova nakitana a ni Lea magurgura idi, gapuna a linuctanna ti aanacanna: ngem ni Raquel lupes idi.
Ket ni Lea nagsicug ket naganac iti maysa a lalaki, ket pinanagananna iti Ruben: ta kinunana, Gapu ta ni Jehova nakitana ti lidayco; itatta ni asawac ayatennacto.
Ket nagsicug manen, ket naganac iti lalaki: ket kinunana, Gapu ta ni Jehova nangngegna a siac caluclucsawdac, intedna met caniac daytoy nga anac: ket impanaganna ti nagan a Simeon.
Ket nagsicug manen, ket naganac iti maysa a lalaki; ket kinunana, Ita itoy a daras makitiponto caniac ni asawac, ta inyanacac iti tallo a lallaki: gapuna nga intedna a naganna ti Levi.
Ket nagsicug manen, ket naganac iti maysa a lalaki: ket kinunana, Itoy a daras daydayawecto ni Jehova: gapuna nga impanaganna ti naganna a Juda, ket simmardengen a naganac.
GENESIS 
Ket ni Raquel idi naimatanganna a di nangyanac ken Jacob, immapal ken cabsatna a babai; ket kinunana ken Jacob, Iccannac iti annac, ta no saan, matayac.
Ket ni Jacob nacapungtot ken Raquel: ket kinunana, Siac aya ti sumucat iti Dios, a nangtuben iti tianmo?
Ket ni Raquel, kinunana, Adtoy, ni adipenco a Bilha, sumrecca kencuana, tapno aganacto iti rabaw dagiti tumtumengco, ket magun-odco met dagiti annac gapu kencuana.
Ket intedna kencuana ti adipenna a Bilha nga asawaenna: ket ni Jacob simrec kencuana.
Ket ni Bilha nagsicug ket nangyanac ken Jacob iti maysa nga anac a lalaki.
Ket ni Raquel kinunana, Ti Dios inocomnac ket dinengngegna met ti timecco, ket iniccannac iti maysa nga anacco: gapuna a pinanagananna iti Dan.
Ket ni Bilha nga adipen ni Raquel nagsicug manen, ket inyanacna ti maicadua a lalaki nga anac ken Jacob.
Ket ni Raquel kinunana, Cadagiti pannakibacal a siiingel nakibacalac ken cabsatco a babai, ket inabacco: ket impanaganna ti Nephtali.
Idi nadlaw ni Lea a simmardeng nga aganac, innalana ti adipenna a Zilpa; ket impaasawana ken Jacob.
Ket nangyanac ni Zilpa, nga adipen ni Lea, ken Jacob iti maysa a lalaki.
Ket ni Lea kinunana, Nagasat
Ket pinanagananna iti Gad.
Ket ni Zilpa, nga adipen ni Lea, nangyanac ken Jacob iti maicadua a lalaki.
Ket ni Lea kinunana, Nagasatac
ta cunanto dagiti annac a babbai a nagasatac: ket impanaganna iti Aser.
Ket ni Ruben napan idi tiempo a panagani iti trigo, ket nasaracanna dagiti mandragoras cadagiti taltalon, ket insangpetna ida ken ni Lea, nga inana
Ket ni Raquel kinunana ken Lea, Dawatec kenca nga iccannac coma cadagiti mandragoras ni anacmo.
Ket isu simmungbat, Bassit pay laeng a banag ti panangalam idi ken asawac
ket alaem manen dagiti mandragoras ni anacco
ket ni Raquel kinunana, Iti casta makicaiddanto kenca no rabii, a supapac dagita mandragoras ni anacmo.
Ket ni Jacob naggapu iti talon iti malem, ket rimmuar a simmabet kencuana ni Lea, ket kinunana, sumreccanto caniac; ta pudno nga inabanganca maipanggep cadagiti mandragoras ni anacco
Ket nakicaidda kencuana idi a rabii.
Ket ti Dios dinengngegna ni Lea, ket nagsicug, ket inyanacna ken Jacob ti maicalima nga anac a lalaki.
Ket ni Lea kinunana, Ti Dios intedna ti gungonac, gapu ta intedco ti adipenco ken asawac: ket pinanagananna iti Isacar.
Ket ni Lea nagsicug manen, ket inyanacna ti maicanem nga anac a lalaki ken Jacob.
Ket ni Lea kinunana, Ti Dios iniccannac ti nasayaat a sab-ong; gapu itoy makipagnaedto caniac ni asawac, ta inyanacac cadagiti innem nga annac a lalaki: ket pinanagananna iti Zabulon.
Ket iti calpasanna naganac iti maysa a babai, ket ninaganna iti Dina.
Ket ti Dios linagipna ni Raquel, ket ti Dios impangagna, ket linuctanna ti aanacanna.
Ket nagsicug, ket naganac iti lalaki, ket kinunana, Iniccat ti Dios ti pacaibabainac.
Ket pinanagananna iti Jose, a kinunana, Nayonan coma caniac ni Jehova ti sabali nga anac a lalaki.
Ket naaramid nga, idi ni Raquel inyanacna ni Jose, ni Jacob kinunana ken Laban, Palubosannac, ta innacon idiay dissoc, ken sadiay dagac.
Itedmo caniac dagiti assawac ken dagiti annacco, isuda a nateggedac kenca, ket palubosannac: ta ammom ti panagservic nga inaramidco kenca.
Ket ni Laban simmungbat kencuana, No ngarud, nacasaracac iti parabur cadagiti matam, agurayca: ta nasuutco a binendicionannac ni Jehova gapu kenca.
Ket kinunana, Kedngam ti gungonam, ket siac itdecto.
Ket ni Jacob kinunana: Sica ammom no casano ti panagservic kenca, ket no casano met ti pannacataraken dagiti an-animalmo maipuon caniac.
Ta bassit ti adda a cucuam idi awanac pay, ket immadu iti casta unay a nagwadwad; ket ni Jehova binendicionannaca iti uray ania man a papanac: ket ita intonano ti panagbannogco iti maipaay iti balayco?
Ket isu kinunana, Ania ti itedconto kenca
ket ni Jacob kinunana, Awanto ti itedmo caniac: no ipaaymo caniac daytoy, agsubliacto manen a mangipaarab ti pangen ken agbantay cadacuada.
Siac innacto ita nga aldaw cadagiti amin a pangpangenmo, tapno iccatecto sadiay amin nga an-animal a labang ken adda turicturicda, ken amin a carcarnero a nangisit cadagiti carcarnerom, ken dagiti labang ken adda turicturicda cadagiti calcalding: ket dagitoy ti gungonacto.
Ket ti calintegac agsungbatto intono sabali nga aldaw no umaycanto a maipapan ti gungonac nga adda iti sangoanam: amin dagiti saan a labang ken awan turicturicda cadagiti calcalding, ken saan a nangisit cadagiti carcarnero, a matumpungan caniac, maipabasolto a tinacawco.
Ket ni Laban kinunana, Adtoy, sapay coma ta casta cas iti panagsaom.
Ket inlasinna idi nga aldaw dagiti calcalding a lallaki a labang ken adda turicturicda, ken amin a calcalding a babbai a labang ken naturturican, amin nga adda purawpurawda, ken amin a nangisit cadagiti carcarnero, ket inyawatna ida iti ima dagiti annacna a lallaki;
Ket incabilna tallo nga aldaw a pagnaen iti nagbaetanda isu ken ni Jacob: ket ni Jacob inpapaarabna dagiti dadduma a pangpangen ni Laban.
Ket ni Jacob nangala cadagiti rawrawis ti alamo a naata, ken almendra ken castano; ket sinalapsapanna ti dadduma nga ukis agingga iti rimmuar a napuraw unay dagiti rawrawis.
Ket incabilna dagiti rawrawis, a sinalapsapanna, cadagiti liblibsong iti yan a paginuman dagiti carcarnero, iti sangoanan dagiti pangpangen; ket nagsicugda idi napanda naginum.
Ket nagsicugda dagiti pangpangen iti sangoanan dagiti rawrawis, ket dagiti ar-arban nangyanacda cadagiti garitgaritan, labang, ken turicturican.
Ket ni Jacob insinana dagiti ur-urbon a carcarnero, ket incabilna ida cadagiti pangpangenna, dagiti garitgaritan ken amin dagiti nangisit iti pangen ni Laban: ket inlasinna dagiti pangpangenna met laeng, ket dina intipon ida iti pangen ni Laban.
Ket naaramid nga, idi dagiti napigpigsa iti pangen nagsicugda, incabil ni Jacob dagiti rawrawis iti sango dagiti mata dagiti pangpangen idi yan dagiti liblibsong, tapno agsicugda iti baet dagiti rawrawis;
Ngem no nacapuy dagiti an-animal, saanna nga incabil dagiti rawrawis; iti casta dagiti nacapcapuy isuda idi ti cucua ni Laban, ket dagiti napigpigsa cucua idi ni Jacob.
Ti Irarang-ayna.
Ket ti lalaki dimmackel iti casta unay, ket aduda idi dagiti carcarnerona, ken ad-adipen a babbai ken ad-adipen a lallaki, ken camcamello ken as-asno.
GENESIS 
Ket ni Jacob nangngegna dagiti sasao dagiti annac a lallaki ni Laban, a cuncunada, ni Jacob innalana amin a cucua ni amatayo; ket dagiti cucua idi ni amatayo dagiti nacaigapuan daytoy a dayaw.
Ket ni Jacob nakitana ti rupa ni Laban, ket, adtoy, saan nga agparang kencuana a cas idicua.
Ket ni Jehova kinunana ken Jacob, Agsublica iti daga dagiti dadackelmo, ken cadagiti cacabagiam; ket siaaddaacto kenca.
Ket ni Jacob nangbaon ket pinaayabanna da Raquel ken ni Lea idiay talon a yan dagiti pangpangenna,
Ket kinunana cadacuada, Siac makitac ti rupa ni amayo, nga isu saan nga agparang caniac a cas idicua; ngem ti Dios ni amac nakipagyan caniac.
Ket dacayo ammoyo nga iti amin a pigsac nagserviac ken amayo.
Ket ni amayo inulbodnac, ket iti naminpulo daras sinuctanna ti tangdanco; ngem ti Dios dina impalubos kencuana nga agaramid caniac iti dakes.
No isu kinunana a castoy, Dagiti labang isudanto ti gungonam; iti casta amin a pangpangen aganacda idi iti labang: ket no kinunana a castoy
Iti castoy ti Dios iniccatna dagiti an-animal ni amayo, ket intedna ida caniac.
Ket naaramid nga iti tiempo ti panagsicug dagiti an-animal, intangadco dagiti matac, ket nakitac iti parmata, ket adtoy, nakitac a dagiti lallaki, kinalay-atda dagiti babbai, garitgaritanda, labang, ken turicturican idi.
Ket ti angel ti Dios kinunana caniac iti tagainep, Jacob: ket kinunac, Adtoyac.
Ket kinunana, Itangadmo ita dagiti matam, ket kitaem: amin dagiti lallaki a cumalay-at cadagiti babbai isuda garitgaritan, labang, ken turicturicanda: ta siac nakitac idi amin nga aramiden ni Laban kenca.
Siac ti Dios ti Bethel, isu a nanglanaam iti bato, isu a nagcariam caniac iti cari: tumacderca ita, ket pumanawca ditoy a daga, ket inca agsubli iti daga a nacayanacam.
Ket ni Raquel ken ni Lea simmungbatda ket kinunada kencuana, Adda ngata pay bingaymi wenno tawidmi idiay balay ni amami?
Saancam aya a maibilang a gangannaet kencuana
ta inlaconacami ket kinnanna met a naminpinsan amin a piracmi.
Ta amin dagiti kinabacnang nga iniccat ti Dios ken amami, isuda dagiti cucuami ken cucua dagiti annacmi: ita ngarud, aramidem ti uray ania a sinao ti Dios kenca.
Ni Jacob pumanaw a sililimed a mapan idiay Canaan
Idin ni Jacob timmacder, ket insacayna dagiti annacna ken dagiti assawana cadagiti camcamello;
Ket intalawna amin dagiti an-animalna, ken amin a cucuana nga inurnongna, dagiti an-animal a nagun-odna, nga inummongna idiay Padan-aram, tapno mapan ken Isaac nga amana idiay daga a Canaan.
Ket ni Laban napanna idi pinukisan dagiti carcarnerona: ket ni Raquel tinacawna dagiti ladladawan a pagcararagan a cucua idi ni amana.
Ket ni Jacob naglibas ken Laban a Sirio, a gapu iti dina panangyammo iti ipapanawna.
Casta ti panagtalawna idi agraman amin nga adda kencuana; ket timmacder, ket nagbaliw iti Carayan, ket nagturong idiay bantay ti Galaad.
Ket naipadamag ken Laban, iti maicatlo nga aldaw, ti panagtalaw ni Jacob.
Ket innalana dagiti cacabsatna a cadduana a nangsurot kencuana, ket nagpito nga aldawda a nagna; ket nacamacamma idiay bantay ti Galaad.
Ket ti Dios immay iti maysa a tagainep ti rabii ken Laban a taga Siria, ket kinunana kencuana, Aluadam ta dica agsao ken Jacob iti naimbag wenno dakes.
Ket ni Laban nacamacamna ni Jacob
Ket ni Jacob imbangonna ti sapawna iti bantay: ket ni Laban nagsardeng agraman dagiti cacabsatna idiay bantay ti Galaad.
Ket ni Laban kinunana ken Jacob, Ania ti inaramidmo, ta linibasannac, ket impanmo dagiti annacco a casda la caycayaw iti campilan?
Apayapay a pimmanawca iti nalimed, ket linibasannac, ket dica inbagbaga caniac, ta pinalubosanca coma a siraragsac a nacancantaan, a natamtamboran, ken naharharpaan;
Ket dica impaagec caniac dagiti annacco a lallaki ken babbai
ita minamauyong ti inaramidmo.
Adda ti pannacabalin iti imac nga mangranggas kenca: ngem ti Dios ni amam sinaona caniac idi rabii, a kinunana, Aluadam ta dica agsao ken Jacob iti naimbag man wenno dakes.
Ket ita, nupay no cayatmo ti mapan, gapu ta mailiwca iti balay ni amam, apayapay ngarud a tinacawmo dagiti didiosco?
Ket ni Jacob simmungbat ken Laban ket kinunana, Gapu ta agbutengac idi: ta kinunac, Amangan la ket no agawenna caniac dagiti annacna a babbai.
Iti pacasaracam cadagita didiosmo, saanto nga agbiag: iti sango dagiti cacabsatta kitaem ti cucuam nga adda caniac, ket alaem
Ta ni Jacob saanna nga ammo a ni Raquel tinacawna ida.
Ket ni Laban simrec iti sapaw ni Jacob, ken iti sapaw ni Lea, ken iti sapaw dagiti dua nga ad-adipen a babbai; ngem awanda a nasaracanna
Ket rimmuar iti sapaw ni Lea, ket simrec iti sapaw ni Raquel.
Ket ni Raquel innalana idi dagiti didios ket incabilna ida iti pasanga ti camello, ket nagtugawanna ida
Ti Sungbat a sipupungtot ni Jacob
Ket ni Jacob nagpungtot, ket binabalawna ni Laban: ket ni Jacob simmungbat ket kinunana ken Laban, Ania ti salungasingco
ania ti basolco a nangcamatam caniac a sidadaras?
Icabilmo iti sango dagiti cacabsatco ken cacabsatmo tapno ocomendata nga agpadpada.
Cadagitoy duapulo a tawen nakipagyanac kenca; dagiti carcarnero ken calcaldingmo a babbai saanda a naalisan, ket diac nangan cadagiti lallaki dagiti pangpangenmo.
Ti pinatay dagiti narungsot nga animal, diac impasang kenca; siac ti naglac-am iti nadadael; dagiti natacaw iti aldaw man wenno rabii, iti imac ti nagsapulam.
Ti Tulag sadiay Galaad.
Ket ni Laban simmungbat ket kinunana ken Jacob, Dagiti annac a babbai annacco ida, ken dagiti ubbing ubbingco ida, ket dagiti ar-arban ar-arbanco ida, ket amin a makitam cucuac: ket cadagitoy annacco a babbai, ania ti mabalinco nga aramiden caduacuada ita wenno cadagiti annacda nga impasngayda?
Umayca ngarud ita, agcallaysata coma, siac ken sica; ket agservi coma a pammanecnec cadata.
Ket ni Jacob nangala iti maysa a bato, ket binangonna a teddec.
Ket ni Jacob kinunana cadagiti cacabsatna, Agummongcayo cadagiti batbato; ket nangalada cadagiti batbato, ket inaramidda a bunton: ket nanganda sadiay iti abay ti bunton.
Ket ni Laban pinanagananna iti Jegar-Sahadutha: ngem ni Jacob ninaganna iti Galaad.
Ket ni Laban kinunana, Daytoy a bunton isu ita ti pamanecnec cadata
Gapuna a napanaganan iti Galaad:
Ken Mizpa, ta kinunana, Ni Jehova agsiput coma iti nagbaetanta no masina ti maysa ken maysa cadata.
No paldaangem dagiti annacco, ken no mangalaca pay iti babai a sabali nga inayon cadagiti annacco a babbai, awan tao nga adda cadata; kitaem, ti Dios isu ti sacsita iti nagbaetanta.
Ket ni Laban kinunana ken Jacob, Adtoy ti bunton, ket adtoy ti teddec, a binangonco nga agservi cadata.
Panecnecan coma daytoy a bunton, ket pagpanecnec coma daytoy a teddec a diacto aglabes itoy a bunton tapno agranggasac kenca, ken dicanto met aglabes itoy a bunton ken itoy a teddec tapno agranggasca caniac.
Ti Dios ni Abraham, ken ti Dios ni Nacor, ti Dios ni amada, ocomennata coma
Ket ni Jacob nagsapata gapu iti Buteng ni Isaac nga amana.
Ket ni Jacob nagaramid ti maysa a daton idiay bantay, ket inayabanna dagiti cacabsatna tapno manganda iti tinapay: ket nanganda iti tinapay ket imyanda idiay bantay.
Ket ni Laban bimmangon a nasapa iti bigat ket inagcanna dagiti annacna a lalaki ken babbai, ket binendicionanna ida: ket nagluas ni Laban, ket nagsubli idiay taengna.
GENESIS 
Ni Jacob sadiay Mahanaim
Ket ni Jacob tinuloyna ti nagna, ket dagiti an-angel ti Dios simmabatda kencuana.
Ket ni Jacob kinunana idi nakitana ida, Dagitoy isuda dagiti buybuyot ti Dios: ket pinanagananna ti disso iti Mahanaim.
Ti Panagbuteng ni Jacob ken Esau
Ket ni Jacob inbaonna nga umun-una dagiti mangyammo ken Esau a cabsatna idiay daga ti Seir, a talon ni Edom.
Ket binilinna ida a kinunana, Saoenyonto ken apoc nga Esau ti castoy: Castoy ti sinao ni adipenmo a Jacob, Nakicabbalayac ken Laban, ket nakipagtaengac agpapan ita:
Ket adda vacvacac ken as-asno, ken pangpangen, ken ad-adipen a lallaki ken ad-adipen a babbai: ket pinaibagac ken apoc, tapno masaracac ti parabur iti imatangmo.
Ket dagiti nangyammo nagsublida ken Jacob a kinunada, Nacagtengcami ken cabsatmo nga Esau, ngem umay metten sumabet kenca agraman cadagiti uppat a gasut a lallaki a cacuyogna.
Iti casta ni Jacob nagbuteng iti dackel unay ken nadanagan: ket bininglayna dagiti tattao nga adda kencuana, ken dagiti carcarnero, ken calcalding, ken dagiti vacvaca, ken dagiti camcamello, iti dua a bunggoy;
Ket kinunana, No umay ni Esau iti umuna a bunggoy, ket cabilenna, ti matda a bunggoy ngarud macaliclicto.
Ket ni Jacob kinunana, O Dios ni amac nga Abraham, ken Dios ni amac nga Isaac, O Jehova a nagcuna caniac, Agsublica idiay dagam ken cadagiti cacabagiam ket aramidecto kenca ti naimbag:
Diac maicari iti cabassitan cadagiti kinamanagayatmo ken iti amin a kinapudno nga inaramidmo nga impaay itoy adipenmo; ta iti la sarucodco ti kinaduac idi naglasatac ditoy Jordan; ket ita nagbalinac a dua a bunggoy.
Dawatec kenca, isalacannac, iti ima ni cabsatco, iti ima ni Esau: ta cabutengco di la ket ta umay ket sugatennac, ken ti ina ken dagiti annac.
Ket sica sinaom, Di bumurong a paimbagencanto, ket aramidecto a ti putotmo cas la darat ti baybay, a di mabilang gapu iti caadu.
Ket imyan sadiay iti daydi a rabii, ket nangala cadagiti cucuana ti sagut nga ipaayna ken cabsatna nga Esau:
Duagasut a calcalding a babbai ken duapulo a calcalding a lallaki, duagasut a carcarnero a babbai ken duapulo a carcarnero a lallaki,
Tallopulo a camcamello nga agpasuso agraman ur-urbonda, uppat a pulo a vacvaca a babbai ken sangapulo a vacvaca a lallaki, duapulo nga as-asno a babbai ken ur-urbon a sangapulo.
Ket inyawatna ida cadagiti im-ima dagiti ad-adipenna, tunggal pangen a nailasin, ket kinunana cadagiti ad-adipenna, Agbaliwcayo nga umun-una ngem siac, ket iccanyo ti pagbabaetan ti tumunggal pangen.
Ket imbilinna iti umuna, ket kinunana, No ni Esau a cabsatco masaracannaca, ket saludsudenna kenca, a cunana, Siasino ti akincua kenca
ket adino ti papanam
ket siasino ti akincucua cadagitoy nga adda iti sangoanam?
Iti casta cunamto, Cucua ni Jacob nga adipenmo; isu ti maysa a sagut nga impaw-itna ken apoc nga Esau: ket, adtoy, sumarsaruno met cadacami.
Ket binilinna met ti maicadua, casta met ti maicatlo, ken amin nga adda iti licud dagiti pangpangen a kinunana, Castoy met laeng ti saoenyonto ken Esau no masaracanyo;
Ket cunayonto pay, Maysa pay, adtoy ti adipenmo a Jacob adda a sumasaruno cadacami
Ta kinunana, Pedpedecto ti pungtotna gapu iti sagut a mapan nga umun-una ngem siac, ket calpasanna makitacto ti rupana; nalabit isu awatennacto.
Makigubal iti maysa nga angel.
Ket bimmangon idi a rabii, ket innalana dagiti dua nga assawana, ken dagiti dua nga ad-adipenna a babbai ken dagiti sangapulo ket maysa nga annacna, ket naglasat iti pagbaliwan ti Jaboc.
Ket innalana ida, ket impalasatna ida iti ayus, ket impalasatna dagiti adda a cucuana.
Ket nabati ni Jacob a maymaysa; ket nakigubal kencuana ti maysa a lalaki agingga iti di nagbannawag.
Ket idi nakitana a dina magawayan, sinagidna ti padingpadingna; ket ti padingpading ni Jacob nasulnot, idi nga makibalubal kencuana.
Ket kinunana, palubosannacon, ta aglawagen
Ket kinunana, Saancanto a palubosan, no dinac bendicionan.
Ket isu kinunana kencuana, Ania ti naganmo
Ket kinunana, Jacob.
Ket isu kinunana, Saanto a matawagen ti naganmo a Jacob, no di ket Israel; gapu ta nakisuutca iti Dios ken kadagiti tattao, ket nangabacca.
Idin ni Jacob sinaludsudna kencuana, ket kinunana, Dawatec kenca, Ipalawagmo caniac, ti naganmo
Ket isu kinunana, Apay a saludsudem ti naganco
Ket binendicionanna sadiay.
Ket ni Jacob pinanagananna daydi a disso iti Fanuel: ta kinunana, Nakitac ti Dios iti rupanrupa, ket ti biagco naisalacan.
Ket nacalgaken ti init idi nagna idiay Peniel, ket impilpilayna ti padingpadingna.
Gapu itoy saan a mangan dagiti annac ti Israel iti piskel ti nagsimpaan ti padingpading, agpapan iti daytoy nga aldaw: ta sinagidna ti nagsimpaan ti padingpading ni Jacob iti piskel ti padingpadingna.
GENESIS 
Sumabet ni Jacob ken Esau
Ket ni Jacob intangadna dagiti matana, ket kimmita, ket, adtoy, sumungad ni Esau, agraman dagiti uppat a gasut a lallaki
Ket inwarasna dagiti ubbing cada Lea, ken Raquel, ken cadagiti dua nga ad-adipen a babbai.
Ket inyunana dagiti ad-adipen ken annacda, sa ni Lea ken dagiti annacna, ket da Raquel ken Jose dagiti naudi.
Ket isu met laeng linabasanna ida, ket iti naminpito nagrucnoy iti daga, agingga iti di nacaadani iti ayan ni cabsatna.
Ket ni Esau nagtaray a simmabat kencuana, ket inaracupna nga inapungol iti tengngedna, ket inagcanna: ket nagsangitda.
Ket intangadna dagiti matana, ket nakitana dagiti babbai ken dagiti ubbing; ket kinunana, Asinoda dagitoy nga addada kenca
Ket kinunana, Isuda dagiti annac nga inted ti Dios a siaasi itoy adipenmo.
Idin dagiti ad-adipen a babbai immasidegda, isuda ken dagiti annacda, ket nagtamedda.
Ket immasideg met ni Lea ken dagiti annacna, ket nagtamedda: iti calpasanna, immasideg ni Jose ken ni Raquel, ket nagtamedda.
Ket kinunana, Ania ti pangipaayam cadagitoy amin a bunggoy a nasaracac
Ket kinunana, Tapno matumpungac ti parabur cadagiti mata ni apoc.
Ket ni Esau kinunana, adda umanay caniac cabsatco; agservida coma la kenca dagiti cucuam.
Ket ni Jacob kinunana, Saan, dawatec kenca, no nasaracac ita ti parabur iti matam, awatem ngarud iti imac ti sagutco; yantangay nakitac ti rupam, a cas ti maysa a macakita iti rupa ti Dios, ket nacaay-ayoac kenca.
Dawatec kenca, awatem, ti sagutco a maiyeg kenca; ta ti Dios kinaasiannac, ken gapu ta umanay ti adda caniac
Ket inrupirna ket inawatna.
Ket kinunana, Magnata, ket intan coma, ket agyanacto iti sangoanam.
Ket kinunana ken Esau, Ni apoc ammona a dagiti ubbing naganusda, ket addada caniac dagiti ar-arban ken babassit a tagibianda: ket no ipagnada ida a nalabes iti maysa nga aldaw, mataydanto amin dagiti pangpangen.
Dawatec kenca ni apoc, aglasat coma nga umun-una ngem ti adipenna: ket siac agturongacto iti nainayad a tumontonos iti pannagna dagiti ubbing, agingga iti diac macadanon ken apoc idiay Seir.
Ket ni Esau kinunana, Ipaaymo nga ibatic kenca ita dagiti dadduma cadagiti tattao nga adda caniac
Ket kinunana, Ania ti pannacasapulna
macasaracac coma iti parabur cadagiti mata ni apoc.
Iti casta ni Esau nagsubli iti daydi nga aldaw iti dalanna a mapan idiay Seir.
Ket ni Jacob napan idiay Succoth, ket namangon idiay iti maysa a balay a maipaay kencuana, ken nagaramid cadagiti sapsapaw a maipaay cadagiti an-animalna: gapuna a managanan daydi a disso Succoth.
Mapan idiay Siquem.
Ket ni Jacob dimmanon a sicacappia iti ili a Siquem, nga adda iti daga a Canaan, idi naggapu iti Padan-aram; ket nagsapaw iti sango ti ili.
Ket ginatangna ti sanganayon a daga, a namangonanna iti sapawna, iti ima dagiti annac ni Jamor nga ama ni Siquem, iti sangagasut a bagi ti pirac.
Ket namangon sadiay iti maysa nga altar, ket impanaganna iti El-Elohe-Israel.
GENESIS
Ket ni Dina nga anac a babai ni Lea, nga impasngayna ken Jacob, rimmuar, a cumita cadagiti annac a babbai ti daga.
Ket nakita ni Siquem nga anac a lalaki ni Hamor a Heveo, a palungo ti daga; ket innalana ti babai ket nakiidda kencuana, ket pinarucmana.
Ket ti cararuana nadecket ken Dina nga anac a babai ni Jacob, ket inayatna ti balasang, ket nakisao a siaayat iti balasang.
Ket ni Siquem sinaona ken Hamor nga amana ket kinunana, Yasawanac cadi iti daytoy a balasang.
Ket ni Jacob nadamagna a ni Dina nga anacna tinulawan idi ni Siquem: ket dagiti annacna a lallaki addada idi iti away iti yan dagiti an-animal: ket nagulimec ni Jacob inggana iti isasangpetda.
Ket ni Hamor nga ama ni Siquem, napan a makisao ken Jacob.
Ket dagiti annac a lallaki ni Jacob naggapuda iti away idi naammoanda: ket dagiti lallaki nasicoranda, ket nacapungtotda unay, ta nagaramid idi ni Siquem iti linalaad iti Israel, nga tinulawanna ti anac a babai ni Jacob; isu a dina rebbeng ti maaramid.
Ket ni Hamor nakisao cadacuada ket kinunana, Ti cararua ti anacco a Siquem agrayrayo iti anacyo a babai: dawatec cadacayo nga itedyo kencuana tapno asawaenna.
Ket makiabalayancayo cadacami; itedyo dagiti annacyo a babbai cadacami, ket alaenyo dagiti annacmi a babbai.
Ket makipagnaedcayto cadacami: ket ti daga addanto iti sangoyo; iti daytoy agyancayo ken agsapulcayo, ket sapulenyo idiay dagiti tagicuaenyo.
Ket ni Siquem kinunana iti ama ti balasang ken cadagiti cacabsatna, Macasaracac coma ti parabur cadagiti matmatayo, ket itedconto ti ibagayonto caniac.
Dawatenyo uray ania a caadu ti sab-ong ken sagut, ket itdecto ti ibagayonto caniac: ngem itedyo caniac ti balasang nga asawaec.
Ket dagiti annac a lallaki ni Jacob simmungbatda ken Siquem ken ni met Hamor nga amana babaen ti panangallilaw, ken panagsao, gapu ta tinulawanna ni Dina a cabsatda a babai,
Ket kinunada cadacuada, Dicami mabalin nga ipaay daytoy, nga itedmi ti cabsatmi iti lalaki a di nacugit; ta no cadacami, maysa a lais dayta.
No maaramidto daytoy a pagaanamongan, umannugotcamto kenca: no dacayo cascayonto cadacami a macugitcayo amin a lallaki;
Itedminto ngarud dagiti annacmi a babbai cadacayo, ket alaenminto dagiti annacyo a babbai cadacami, ket makipagnaedcamto cadacayo, ket agmaymaysatayto nga ili.
Ngem no didacam ipangag, a macugitcayto; alaenminto ngarud ti anacmi a babai, ket agpanawcamto.
Ket dagiti sasaoda nacaay-ayoda cada ni Hamor, ken ni Siquem nga anac ni Hamor.
Ket saan nga imbaybayag ti baro ti nagaramid iti daydi, ta nagayayatanna ti anac a babai ni Jacob: ket isu idi ti cadayawan unay iti balay ni amana.
Ket ni Hamor ken ni Siquem nga anacna dimmanonda iti ruangan ti ilida ket nagsaoda cadagiti lallaki ti ilida, a kinunada,
Dagitoy a lallaki natacnengda cadatayo; iti casta palubosanyo ida nga agnaed iti daga, ken agsapul idiay; ta adtoy, ti daga mabalinna a malaon ida; alaentayo coma dagiti annacda a babbai nga asawaentayo, ket itedtayo coma dagiti annactayo a babbai cadacuada.
Gapu laeng itoy, ipaaydanto nga ayat ti makipagnaed cadatayo tapno agmaymaysatayo nga ili, no agcugittayo isu-amin a lallaki a cas cadacuada, cas ti pannacacugitda.
Saan aya a dagiti vacvaca ken cucuada ken amin nga an-animalda cucuatayto ida
umannugottayo laeng cadacuada, ket makipagyandanto cadatayo.
Ket impangagda ni Hamor ken ni Siquem nga anacna, isu-amin dagiti rimmuar iti ruangan ti ilina; ket nacugit tunggal lalaki, dagiti amin a rimmuar iti ruangan ti ilina.
Ket naaramid nga, iti maicatlo nga aldaw, idi sisasakitda, dua cadagiti annac ni Jacob a da Simeon ken Levi, a cacabsat ni Dina, tunggal maysa cadacuada innalana ti campilanna ket binusorda a siingel ti ili ket pinatayda amin a lallaki.
Ket pinatayda ni Hamor ken ni Siquem nga anacna iti tadem ti campilan, ket innalada ni Dina iti balay ni Siquem, ket sada rimmuar.
Ti Siquem a Sinamsam.
Dagiti annac a lallaki ni Jacob napanda cadagiti natnatay, ket sinamsamda ti ili gapu ta tinulawanda idi ti cabsatda a babai.
Innalada dagiti carcarneroda ken calcaldingda ken vacvacada ken as-asnoda, ken ti adda iti ili, ken ti adda idi iti away;
Ken amin a sanicuada, ken amin dagiti annacda a babassit ken assawada, innalada ida a cayaw, ket inaramidda a samsam, uray amin nga adda idi iti balay.
Ket ni Jacob kinunana ken Simeon ken ni Levi, Dacayo pinagal-aligagetdac, ta binalindac a macarurod cadagiti agnaed ditoy a daga, cadagiti Cananeo ken cadagiti Ferezeo: ket, siac idinto a bassit dagiti tattaoc, agtitipondanto a busorendac, ket dadaelendacto; ket siac mapucawacto, siac ken ti balayco.
Ket isuda kinunada, Pagbalinennanto aya ni cabsatmi a babai a cas maysa a balangcantis?
GENESIS 
Ni Jacob ibellengna dagiti Ladladawan ket mapan idiay Bethel
Ket ti Dios kinunana ken Jacob, Tumacderca, inca idiay Bethel, ket agnaedca sadiay: ket mangaramidca sadiay ti maysa nga altar a maipaay iti Dios, a nagparang kenca idi nagtalawca ken cabsatmo nga Esau.
Idin ni Jacob kinunana cadagiti cabbalayna, ken cadagiti amin a nakipagyan kencuana, Iwagsacyo dagiti didiosen a sabsabali cadacayo, ket agdaluscayo, ket sucatanyo dagiti pagananayyo:
Ket tumacdertayo, ket sumang-attayo idiay Bethel; ket sadiay agaramidacto iti altar a maipaay iti Dios, a simmungbat caniac idi aldaw ti pagelco, ket kinadcaduaannac iti dalan a nagnagnaac.
Ket inyawatda ken Jacob dagiti didiosen a sabsabali nga addada idi iti biangda, ken dagiti ar-aritos nga addada cadagiti laplapayagda idi; ket ni Jacob inlemmengna ida iti siroc ti cayo a lugo nga adda iti asideg ti Siquem.
Ket nagnada: ket ti panagamac iti Dios adda idi cadagiti il-ili iti caparangetda, ket saanda a simmurot cadagiti annac a lallaki ni Jacob.
Ket dimteng ni Jacob idiay Luza, nga adda iti daga a Canaan (daytoy isu ti Bethel), isu ken amin a tattao nga addada idi kencuana.
Ket namangon sadiay ti maysa nga altar, ket ninaganna daydi a disso ti El-bethel; ta idiay ti nagparangan ti Dios, kencuana idi a tinalawanna ni cabsatna.
Ket natay ni Debora nga yaya ni Rebeca, ket naitabon iti ruar ti Bethel iti siroc ti lugo: ket impanaganna ti Allon-bacuth.
Ket ti Dios nagparang manen ken Jacob, idi naggapu idiay Padan-aram, ket binendicionanna.
Ket ti Dios kinunana kencuana, Ti naganmo Jacob: saanto a matawaganen ti naganmo a Jacob, ngem Israel ti naganmonton: ket pinanagananna iti Israel.
Ket ti Dios kinunana kencuana, Siac ti Dios a Mannacabalin amin: agbungaca ket umaduca; ti maysa a nacion ken maysa bunggoy dagiti nasnacion agtauddanto kenca, ket ar-ari agtauddanto iti lasagmo;
Ket ti daga nga intedco ken Abraham ken Isaac, itdecto kenca, ken cadagiti putotmo iti calpasam itdecto ti daga.
Ket ti Dios immuli manipud iti disso a nakisaoanna kencuana.
Ket ni Jacob namatacder iti maysa a teddec iti disso a nakisaoanna kencuana, maysa a teddec a bato: ket inbuyatna iti rabawna ti maysa a daton nga inumen, ket inbuyatna iti rabawna ti lana.
Ket pinanaganan ni Jacob daydi a disso, a nakisaoan ti Dios kencuana, iti Bethel.
Ket pimmanawda sadi Bethel; ket nawatiwat pay bassit idi ti Efrata ket ni Raquel nagpasical ket nagparigat iti panagpasngayna.
Ket naaramid nga, idi nagparigat iti panagpasngay, kinuna ti mangngilot kencuana, Dica agbuteng; ta ita addanto kenca ti maysa pay nga anac a lalaki.
Ket naaramid nga, idi nagwayaway ti cararuana (ta natay), pinanagananna iti Ben-oni: ngem ti amana impanaganna kencuana ti Benjamin.
Ket ni Raquel natay ket naitabon iti dalan sadiay Efrata (daytoy isu ti Bethlehem).
Ket ni Jacob namatacder iti maysa a teddec iti rabaw ti tanemna: daytoy ti teddec ti tanem ni Raquel agpapan ita.
Ket ni Israel pimmanaw ket inucradna ti sapawna iti sabali a bangir ti torre ti Eder.
Ket naaramid a, bayat ti panagnaed ni Israel sadiay a daga, ni Ruben napan ket makiidda ken Bilha a cabbalay ni amana: ket naammoan ni Israel.
Dagiti Annac a lallaki ni Jacob
Dagiti annac a lallaki ni Jacob sangapuloda ket dua idi:
Dagiti annac a lallaki ni Lea: ni Ruben, nga inauna nga anac ni Jacob, ken Simeon, ken Levi, ken Juda, ken Issachar, ken ni Zabulon;
Dagiti annac a lallaki ni Raquel: ni Jose ken ni Benjamin;
Ket dagiti annac a lallaki ni Bilha nga adipen ni Raquel: ni Dan ken ni Nephtali:
Ket dagiti annac a lallaki ni Zilpa nga adipen ni Lea: ni Gad ken ni Aser: dagitoy dagiti annac a lallaki ni Jacob, a nayanacda kencuana idiay Padan-aram.
Ket ni Jacob immay ken Isaac nga amana idiay Mamre, idiay ili nga Arbee (isu ti Hebron), a nagnaedan da Abraham ken ni Isaac.
Ti Ipapatay ni Isaac.
Ket dagiti al-aldaw ni Isaac sangagasut ken walopulo a tawen.
Ket inyawat ni Isaac ti cararua, ket natay, ket naitipon iti ayan dagiti capuonanna, lacay ket napnec iti al-aldaw: ket ni Esau ken ni Jacob nga annacna a lallaki imponponda.
GENESIS 36
Dagiti Putputot ni Esau
Dagitoy dagiti putputot ni Esau (isu ti Edom).
Ni Esau innalana dagiti assawana cadagiti annac a babbai ti Canaan: ni Ada, anac ni Elon a Hetheo, ken ni Aholibama, anac ni Ana, nga anac ni Zibeon nga Heveo,
Ken ni Basemaht, anac a babai ni Ismael, a cabsat ni Navaioth.
Ket ni Ada inyanacna ken Esau ni Eliphaz; ket ni Basemath inyanacna ni Reuel;
Ket ni Aholibama inyanacna ni Jeus, ken ni Jaalam, ken ni Cora: dagitoy dagiti annac a lallaki ni Esau, a nayanac kencuana sadiay daga a Canaan.
Ket ni Esau innalana dagiti assawana, ken dagiti annacna a lallaki ken babbai, ken amin a tattao iti balayna, ken dagiti vacvacana ken amin nga an-animalna, ken amin a cucuana, a nasapsapulanna idiay daga a Canaan; ket napan iti maysa a daga nga adayu ken Jacob a cabsatna.
Ta casta ti caadu dagiti cucuada idi, a dida mabalin ti agtipon iti pagyanan; ket ti daga a pagnaedanda saan a macaanay a gapu cadagiti an-animalda.
Ket ni Esau nagnaed idiay bantay a Seir: ni Esau isu ti Edom.
Ket dagitoy dagiti putputot ni Esau nga ama dagiti Edomitas idiay bantay a Seir:
Dagitoy dagiti nagnagan dagiti annac a lallaki ni Esau: ni Eliphaz, anac ni Ada nga asawa ni Esau, ni Reuel, anac ni Basemath nga asawa ni Esau.
Ket dagiti annac a lallaki ni Eliphaz isuda idi ni Teman, ni Omar, ni Zepho, ni Gatam, ken ni Cenaz.
Ket ni Timna cabbalay idi ni Eliphaz, nga anac a lalaki ni Esau; ket inyanacna ken Eliphaz ni Amalec: dagitoy dagiti annac a lallaki ni Ada, asawa ni Esau.
Ket dagitoy dagiti annac a lallaki ni Reuel: ni Nahath, ni Zera, ni Samma, ken ni Mizza: dagitoy isuda idi dagiti annac a lallaki ni Basemath nga asawa ni Esau.
Ket dagitoy dagiti annac a lallaki idi ni Aholibama, nga asawa ni Esau, nga anac a babai ni Ana nga anac a babai ni Zibeon: ket isu nangyanac ken Esau cada Jeus, ken Jaalam, ken Cora.
Dagitoy dagiti pangpangolo cadagiti annac a lallaki ni Esau: dagiti annac a lallaki ni Eliphaz, nga inauna nga anac ni Esau: ni pangolo Teman, ni pangolo Omar, ni pangolo Zepho, ni pangolo Cenaz,
Ni pangolo Cora, ni pangolo Gatam, ken ni pangolo Amalec: dagitoy dagiti pangpangolo a pinutot ni Eliphaz idiay daga ti Edom; dagitoy dagiti annac a lallaki ni Ada.
Ket dagitoy dagiti annac a lallaki ni Reuel, anac a lalaki ni Esau: ni pangolo Nahath, ni pangolo Zera, ni pangolo Samma, ni pangolo Mizza, dagitoy dagiti pangpangolo a nagtaudda ken Reuel idiay daga ti Edom; dagitoy dagiti annac a lallaki ni Basemath, nga asawa ni Esau.
Ket dagitoy dagiti annac a lallaki ni Aholibama, nga asawa ni Esau: ni pangolo Jeus, ni pangolo Jaalam, ni pangolo Cora: dagitoy dagiti pangpangolo a nagtaudda ken Aholibama, nga asawa ni Esau, anac a babai ni Ana.
Dagitoy dagiti annac a lallaki ni Esau, ket dagitoy dagiti pangpangoloda: isu ti Edom.
Dagitoy dagiti annac a lallaki ni Seir nga Horeo, dagiti agnaed iti daga: ni Lotan ken ni Sobal ken ni Zibeon ken ni Ana,
Dagiti Annac a Lallaki ni Seir
Ken ni Dison ken ni Ezer ken ni Disan: dagitoy dagiti pangpangolo a nagtaudda cadagiti Horeo, nga annac ni Seir, idiay daga ti Edom.
Ket dagiti annac a lallaki ni Lotan isuda idi da Hori, ken Hemam; ket ni Timna, cabsat a babai ni Lotan.
Ket dagitoy dagiti annac a lallaki ni Sobal: da Alvan, ken Manahath, ken Ebal, ken Sepho, ken ni Onan.
Ket dagitoy dagiti annac ni Zibeon: ni Aja ken ni Ana; daytoy daydi Ana a nacasarac cadagiti ub-ubbog a napudot idiay let-ang, idi impapaarabna dagiti as-asno ni amana a Zibeon.
Ket dagitoy dagiti annac ni Ana: ni Dison ken ni Aholibama, nga anac a babai ni Ana.
Ket dagitoy dagiti annac ni Dison: da Hemdan, Eshban, Ithram ken Cheran.
Dagitoy dagiti annac ni Ezer: da Bilhan, Zaavan ken Acan.
Dagitoy dagiti annac ni Disan: da Huz ken Aran.
Dagitoy dagiti pangpangolo a nagtaudda cadagiti Horeo: ni pangolo Lotan, ni pangolo Sobal, ni pangolo Zibeon, ni pangolo Ana,
Ni pangolo Dison, ni pangolo Ezer, ni pangolo Disan: dagitoy dagiti pangpangolo a naggapuda cadagiti Horeo, a maitutop iti pangpangoloda iti daga ti Seir.
Ket dagitoy dagiti ar-ari a nagturayda iti daga ti Edom idi awan pay mangituray nga ari cadagiti annac ni Israel.
Dagiti Ar-ari ti Edom.
Ket ni Bela nga anac a lalaki ni Beor nagari sadiay Edom; ket Dinaba ti nagan ti ilina idi.
Ket ni Bela natay, ket nagturay a sonona ni Jobab, nga anac a lalaki ni Zera a taga Bosra.
Ket ni Jobab natay, ket nagturay a sonona ni Husam iti daga dagiti Temanitas.
Ket ni Husam natay, ket nagturay a sonona ni Adad nga anac a lalaki ni Badad, a nangsugat iti Midian iti away sadi Moab; ket ti nagan ti ilina idi Avith.
Ket ni Adad natay, ket nagturay a sonona ni Samla a taga Masreca,
Ket ni Samla natay, ket nagturay a sonona ni Saul a taga Rehoboth iti yan ti Carayan.
Ket ni Saul natay, ket nagturay a sonona ni Baalanan nga anac a lalaki ni Achbor.
Ket ni Baalanan anac a lalaki ni Achbor natay, ket simmono kencuana ni Adar: ket ti nagan ti ilina idi Pau; ket ti nagan idi ti asawana Meetabel, nga anac a babai ni Matred, nga anac a babai ni Mezaab.
Ket dagitoy dagiti nagnagan dagiti pangpangolo a nagtaudda ken Esau, a mayannurot iti capuonanda, mayannurot cadagiti pagnaedanda, ken nagnaganda: ni pangolo Timna, ni pangolo Alva, ni pangolo Jetheth,
Ni pangolo Aholibama, ni pangolo Ela, ni pangolo Pinon,
Ni pangolo Cenaz, ni pangolo Teman, ni pangolo Mibzar,
Ni pangolo Magdiel, ni pangolo Hiram: dagitoy dagiti pangpangoloda sadi Edom, a mayannurot cadagiti pagnaedanda iti daga a pagtagicuaanda
Daytoy isu ni Esau, nga ama dagiti Idumeo.
GENESIS
Idumduma ni Jacob ni Jose
Ket ni Jacob nagnaed iti daga a nagyanan ni amana, iti daga a Canaan.
Dagitoy dagiti caputotan ni Jacob
Ni Jose, idi nagtawen iti sangapulo ket pito, agipapaarab cadagiti an-animal agraman dagiti cacabsatna; isu maysa a baro idi a cadua dagiti annac a lallaki ni Bilha, ken annac a lallaki ni Zilpa, nga asawa ni amana: ket ni Jose idandanonna idi ken amada ti dakes a panagcucuada.
Ket ni Israel ay-ayatenna idi ni Jose nga ipangpangrona ngem cadagiti isu-amin nga annacna, gapu ta nayanac iti kinalacayna: ket inyaramidanna iti maysa a bado a naggarit iti nadumaduma a kita.
Ket dagiti cacabsatna nadlawda a dacdackel ti panagayat kencuana ni amada ngem cadagiti amin a cacabsatna; ket carururudda idi, ket dida mabalin a casao iti naan-anat.
Dagiti Tagtagainep ni Jose
Ket ni Jose nagdarepdep iti maysa a tagainep, ket insaritana cadagiti cacabsatna; ket isuda ad-adda manen ti rurudda kencuana.
Ket kinunana cadacuada, dawatec Denggenyo, daytoy tagainep a dinarepdepco:
Ta, adtoy agbetbettectayo idi iti pagtalonan, ket, adtoy, ti binettecco bimmangon, ket casta met nagtindec; ket, adtoy, dagiti binettecyo immayda iti lawlaw, ket nagtamedda iti binettecco.
Ket kinunada dagiti cacabsatna, kencuana, Pudno aya nga agaricanto cadacami
wenno pudno nga agturaycanto cadacami
Ket ad-adda manen ti rurudda kencuana gapu cadagiti tagtagainepna ken cadagiti sasaona.
Ket nagtagtagainep man iti sabalin, ket sinaona cadagiti cacabsatna a kinunana, Adtoy, ti sabali manen a tinagainepco; ket, adtoy, ti init ken ti bulan ken sangapulo ket maysa a bitbitwen nagtamedda caniac.
Ket sinaritana ken amana ken cadagiti cacabsatna; ket ni amana tinubngarna, ket kinunana kencuana, Ania daytoy a tagainep a dinarepdepmo
Pudno nga umaycamto agrucnoy kenca iti daga, siac ken ni inam ken dagiti cacabsatmo?
Ket dagiti cacabsatna inapalanda; ngem ni amana sinalimetmetanna iti nakemna daytoy a nasao.
Ket dagiti cacabsatna napanda nagpaarab cadagiti an-animal ni amada sadiay Siquem.
Ket ni Israel kinunana ken Jose, Saan aya a dagiti cacabsatmo addada nga agpapaarab iti pangen sadi Siquem
umayca, ket ibaoncanto cadacuada
Ket isu simmungbat kencuana, Adtoyac.
Ket kinunana kencuana, Inca ita, kitaem no naimbag ti casasaad dagiti cacabsatmo, ken no naimbag ti pangen, ket yegmo caniac ti damag
Ket pinalubosanna idiay lobong ti Hebron, ket nacadanon sadiay Siquem.
Ket ti maysa a tao nasaracanna, ket adtoy, magmagna a mayaw-awan iti away: ket ti lalaki inintuuadna a kinunana, Ania ti sapsapulem?
Ket isu simmungbat, Sapsapulec dagiti cacabsatco a lallaki: ibagam, dawatec kenca, sadino ti yan a pagpaarabanda iti pangen.
Ket ti lalaki kinunana, Nagpanawdan ditoy; ta nangngegco a sinaoda, Intayo sadiay Dothan
Idin ni Jose napan simmurot cadagiti cacabsatna, ket natumpunganna ida idiay Dothan.
Ket nakitada iti adayu, ket idi di pay immasideg cadacuada, nagpanunotda ti maibusor kencuana a panangpatayda.
Ket kinunada ti maysa ken maysa, Adtoy, sumungad ti managtagtagainep.
Ita umaycayo ngarud, ket papatayentayo, ket itappuactayo iti maysa cadagiti bitbito, ket cunatayto, Inalun-un ti dakes nga animal: ket kitaentayto no ania ti maaramiddanto dagiti tagtagainepna.
Ket ni Ruben nangngegna daytoy, ket inispalna iti imada, ket kinunana, Ditayo cadi papatayen.
Ket ni Ruben kinunana cadacuada
Dicayo mangibucbuc ti dara; itappuacyo iti daytoy a bobon nga adda ti let-ang, ngem dicayo im-imaan; tapno mailisina cadagiti im-imada tapno mapagsublina ken amana.
Ket naaramid nga, idi nacagteng ni Jose cadagiti cacabsatna, isuda linabusanda ni Jose iti badona, ti bado nga adu a kita ti culina a sicacapet idi kencuana;
Ket innalada ket intappuacda iti bobon: ket ti bobon natianan, awan danum iti unegna.
Ilaco dagiti cacabsatna ket maipan sadi Egipto
Ket nagtugawda a nangan iti tinapay: ket intangadda dagiti matmatada ket kinitada, ket, adtoy, sumungad ti maysa a sangcacuyog dagiti Ismaelitas nga aggapu idiay Galaad, ket dagiti camcamelloda inawitda dagiti especias ken balsamo ken mirra, ket ipanda idi sadi Egipto.
Ket ni Juda kinunana cadagiti cacabsatna, Ania ti maalatayo no papatayentayo ni cabsattayo ken ilemmengtayo ti darana?
Umaycayo ket ilacotayo cadagiti Ismaelitas, ket ditay coma im-imaan; ta isu cabsattayo a lalaki, ti lasagtayo
Ket dagiti cacabsatna inanamunganda.
Ket dagiti taga Midian nga agtagtagilaco naglabasda, ket inaonda nga insang-at ni Jose iti bito, ket inlacoda cadagiti Ismaelitas iti duapulo a bagi ti pirac
Ket insangpetda ni Jose sadi Egipto.
Ket ni Ruben nagsubli iti bito; ket, adtoy awanen ni Jose iti unegna; ket rinay-abna dagiti pagananayna.
Ket nagsubli cadagiti cacabsatna, ket kinunana, Ti ubing awanen; ket siac, sadino ti papanacto?
Ket innalada ti bado ni Jose, ket nangrucrucda ti maysa a calding a lalaki, ket impaslepda ti bado iti dara;
Ket impaw-itda ti bado a naggarit iti adu a kita, ket impanda ken amada, ket kinunada, Daytoy nasaracanmi: bigbigem ita no isu ti bado ni anacmo wenno saan.
Ket isu nailasinna, ket kinunana, Isu ti bado ni anacco; ti maysa a dakes nga animal inalun-unna; awan ti duadua a narangcayen ni Jose.
Ti Panagdung-aw ni Jacob.
Ket ni Jacob rinayabna dagiti pagananayna, ket incapetna cadagiti luppona ti nakersang a lupot, ket dinung-awanna ti anacna cadagiti adu nga al-aldaw.
Ket timmacderda amin dagiti annacna a lallaki ken babbai a nangliwliwa kencuana; ngem isu dina kinayat ti nagliwliwa; ket kinunana, Ta bumabaacto a sililiday, ken Tanem a mapan ken anacco
Ket ti amana sinangitanna.
Ket dagiti taga Madian inlacoda idiay Egipto ken Potifar, maysa nga oficial ni Faraon, a capitan dagiti agbanbantay.
GENESIS 
Ket naaramid iti daydi a tiempo, a simmalog ni Juda a naggapu cadagiti cacabsatna ket napan iti maysa a lalaki nga Adullamita nga agnagan idi ti Hira.
Ket ni Juda nacakita sadiay iti maysa nga anac a babai ti maysa a lalaki a taga Canaan, a nagnagan iti Sua; ket innalana, ket simrec kencuana.
Ket nagsicug, ket naganac iti maysa a lalaki, ket ni amana ninaganna iti Er.
Ket nagsicug manen, ket naganac iti maysa a lalaki; ket ninaganna nga Onan.
Ket sa naganac iti lalaki, ket ninaganna iti Sela: ket adda idi idiay Chezib, idi inyanacna.
Ket ni Juda nangala iti babai nga inyasawana iti inauna nga anacna a lalaki, a ni Er, ket nagnagan iti Tamar.
Ket ni Er nga inauna nga anac ni Juda dakes cadagiti mata ni Jehova; ket isu pinatay ni Jehova.
Ket ni Juda kinunana ken Onan, Sumrecca iti asawa ni cabsatmo tapno aramidem kencuana ti annong ti cabsat ti asawa a lalaki, ket parnuayem ti putot ken cabsatmo a lalaki.
Ket ni Onan inammona a ti putot saan coma a maipaay kencuana; ket naaramid nga idi dinennaanna ti asawa ti cabsatna a lalaki, isu imbocbocna iti daga, di la ket ta macaited iti maipaanac ken cabsatna.
Ket dakes idi iti imatang ni Jehova ti inaramidna: ket pinatayna met.
Ni Juda kinunana ngarud ken Tamar a manugangna, Agyanca a balo idiay balay ni amam, agingga iti di dumackel ni Sela nga anacco a lalaki; ta kinunana, Ta nalabit saanto a matay, a cas dagiti cacabsatna a lalaki
Ket napan ni Tamar ket nagtaeng iti balay ni amana.
Ket napalabas dagiti adu nga al-aldaw, ket natay ti babai nga anac ni Sua, nga asawa ni Juda; ket ni Juda naliwliwa, ket simmang-at a nangkita cadagiti mangpukis cadagiti carcarnerona, isu ken ni Hira a gayyemna nga Adullamita, idiay Timnath.
Ket nayammo ken Tamar, a cunada, Adtoy, sumang-at ni catugangam a lalaki a mamukis cadagiti carcarnerona idiay Timnath.
Ket inucsobna ti cawesna a balo, ket nagdalungdung, ket inabbonganna ti bagina, ket nagtugaw iti ruangan ti Enaim, a sibay ti dalan nga agturong idiay Timnath; ta makitana idi a dimmackelen ni Sela, ket dina met nayasawa kencuana.
Idi nakita ni Juda, impagarupna a babai idi a nagaramugam; ta inabbangonna idi ti rupana.
Ket simmiasi a napan kencuana iti sibay ti dalan, ket kinunana, Ala, dawatec kenca, ipalubosmo a sumrecac kenca: ta dina inammo nga isu idi ti manugangna a babai
Ket kinunana, Ania ti itdemto tapno sumrecca caniac?
Ket kinunana, Payegancanto cadagiti pangen ti maysa nga urbon a calding
Ket kinunana, Itedmonto caniac ti pacakitaan, agingga iti dica payeg?
Ket kinunana, Ania ti pacakitaan nga itdecto kenca
Ket kinunana, Dayta singsingmo ken ta barikesmo, ken ta sarucodmo nga adda iti imam
Ket intedna ida kencuana, ket simrec kencuana, ket nagsicug gapu kencuana.
Ket timmacder ti babai, ket nagawid, ket iniccatna ti dalungdungna, ket incapetna dagiti cawcawes ti kinabalona.
Ket ni Juda impaw-itna ti urbon a calding iti ima ti gayyemna nga Adullamita, tapno alaenna ti pacakitaan iti ima daydi babai: ngem dina nasaracan.
Idin nagintuud cadagiti lallaki idiay disso ti babai, a cunana, Sadino ti ayan daytay balangcantis, nga adda idi idiay Enaim iti sibay ti dalan
Ket kinunada, Awan nagyan ditoy a balangcantis.
Ket nagsubli ken Juda ket kinunana, Diac nasaracan; ket casta met dagiti lallaki sadiay a disso kinunada, Awan nagyan ditoy a balangcantis.
Ket ni Juda kinunana, Alaenna coma a maipaay kencuana, di la ket ta maibabaincami: adtoy, impaw-itco daytoy nga urbon, ket dica nasaracan.
Dagiti Annacna nga inyanac ni Tamar.
Ket naaramid nga idi calpasan ti tallo a bulan, nayammo ken Juda a kinunada, Ni Tamar a manugangmo a babai nagbalangcantis; ket maysa pay, adtoy, masicug iti panagbalangcantis
Ket kinuna ni Juda, Alaenyo, ket mapuuran coma.
Idi naisaclang, pinaibagana ken catuganganna a lalaki
Gapu iti lalaki a makincucua cadagitoy isu ti nagsicugac: ket kinunana, Dawatec kenca, a bigbigem no asino ti akincucua cadagitoy, ti singsing, ti barikes, ken ti sarucod.
Ket ni Juda binigbigna a cucuana ida ket kinunana, Isu nalinlinteg ngem siac, gapu ta diac inted ken Sela nga anacco a lalaki
Ket idin, saanna a dininnaanen.
Ket naaramid nga, idi panagpasngayna, adtoy, ta singin ti adda idi iti tianna.
Ket naaramid, idi nagpasngay, ti maysa inruarna ti imana: ket inawat ti mangngilot ket binedbedanna di imana iti sagut a nalabaga, ket kinunana, Daytoy ti immuna a rimmuar.
Ket naaramid nga, idi inyunegna ti imana, adtoy, ti cabsatna rimmuar
Ket kinuna di mangngilot, Apayapay inaramidmo ti maysa a panangdadael kenca met laeng
iti casta ninaganna iti Phares.
Ket iti calpasanna, rimmuar ti cabsatna, nga adda ti sagut a nalabaga iti imana: ket ninaganna iti Zara.
GENESIS 
Ni Jose Mayordomo ni Potifar
Ket ni Jose naisalog idiay Egipto; ket isu ginatang ni Potifar, maysa nga oficial ni Faraon, a pangoloen dagiti agbanbantay, lalaki nga Egipciano, iti ima dagiti Ismaelitas, a nangipan kencuana sadiay.
Ket ni Jehova siaadda idi ken Jose, ket lalaki a nagasat idi; ket adda idi iti balay ni apona nga Egipciano.
Ket nadlaw ni apona a ni Jehova adda idi kencuana, ken amin nga aramidenna pinagasat ni Jehova iti imana.
Ket ni Jose nacasarac ti parabur iti imatagna, ket nagannong kencuana: ket binalinna a pangoloen iti balayna, ket inyawatna iti biangna amin dagiti adda kencuana.
Ket naaramid a nanipud idin a pinangpaaywanna kencuana iti balayna, ken dagiti amin a cucuana, binendicionan ni Jehova ti balay ti Egipciano a maipuon ken Jose; ket ti bendicion ni Jehova naisacnap cadagiti amin nga adda kencuana, iti balay ken iti away.
Ket intalecna amin nga adda kencuana iti ima ni Jose; ket awan ti binibianganna nga adda kencuana, no di la ti taraon a kinnanna
Ket ni Jose idi nangayed a lalaki, ken nacaay-ayo a makita.
Ni Jose ken ti Asawa ni Potifar
Ket naaramid iti calpasan dagitoy, a ti asawa ti apona imperrengna dagiti matana ken Jose; ket kinunana, Caiddaennac.
Ngem madi, ket kinunana iti asawa ni apona, Adtoy, ni apoc dina ammo ti adda caniac iti balay, ket intalecna ti amin a cucuana iti imac:
Isu saan a dacdackel itoy a balay ngem siac; ket awan sabali a dina intalec caniac no di la sica, a gapu ta sica ti asawana: casano ngarud ti panangaramidco itoy naindaclan a kinadakes, ken macabasolac iti Dios?
Ket naaramid nga, iti pannakisasaona ken Jose iti inaldaw-aldaw, saanna nga impangpangag ti pannakicaiddana kencuana, wenno di nagintec kencuana.
Ket naaramid, cadagidiay nga aldaw, a simrec iti balay tapno aramidenna ti annongna; ket awan cadagiti lallaki ti balay ti adda idi iti unegna.
Ket iniggaman ti babai ti pagananay ni Jose, ket kinunana, Caiddaennac cadi; ket nabatina ti pagananayna iti imana, ket nagtalaw, ket rimmuar.
Ket naaramid nga, idi nakitana nga nabatina ti pagananayna iti imana, ket nagtaray a rimmuar.
Immawag ti babai cadagiti lallaki, ket nakisao cadacuada, a kinunana, Kitaenyo, inyegna cadatayo ti maysa nga Hebreo, tapno mangrabrabac cadatayo: immay caniac makicaidda, ket nagpuccawac iti natbag:
Ket naaramid nga, idi nangngegna nga impigsac ti timecco ket nagickisac, nabatina iti ayanco ti pagananayna, ket nagtalaw, ket rimmuar.
Ket indulinna ti pagananayna agingga iti di simmangpet ti apona iti balayna.
Ket nagsao kencuana cadagitoy cacastoy a sasao a kinunana, Daydi adipen nga Hebreo, nga inyegmo cadata, immay caniac tapno mangrabrabac caniac:
Ket naaramid, idi nga impegsac ti temecco, ket nagpuccawac, nabatina ti pagananayna iti ayanco, ket nagtaray a rimmuar.
Ket naaramid nga, idi dinengngeg ti apona ti sinasao ti asawana, a kinunana, Castoy ti pinangaramid ti adipenmo caniac; ti pungtotna bimmara.
Nabalud ni Jose.
Ket innala ti apona ni Jose, ket incabilna iti pagbaludan, isu ti disso a pacaibaludan dagiti balbalud ti ari: ket nagtaeng sadiay iti pagbaludan.
Ngem ni Jehova siaadda idi ken Jose, ket kinaasianna, ket inaramidna a nacaay-ayo cadagiti mata ti agaywan ti pagbaludan.
Ket ti agaywan ti pagbaludan intalecna iti ima ni Jose amin dagiti balbalud nga adda ti pagbaludan; ket amin nga aramidenda sadiay, isu ti agaramid idi.
Awan ti uray ania a tamingan ti agaywan ti pagbaludan, gapu ta ni Jehova adda idi kencuana; ket ti inaramidna pinagasat ni Jehova.
GENESIS 
Ibucsilan ni Jose dagiti Darepdep dagiti cadduana a Balud.
Ket naaramid nga, iti calpasan dagitoy, nacabasolda ti mamacpacan ti ari sadi Egipto ken ti pagtintinapayenna a maicaniwas ken apoda nga ari ti Egipto.
Ket ni Faraon nacapungtot cadagiti dua nga oficialna, nga isuda ti cangatoan cadagiti mamacpacan ken ti pangoloen dagiti agtintinapay.
Ket pinabaludna ida ti balay ti capitan dagiti agbanbantay, iti pagbaludan, isu nga yan ni Jose a nabalud idi.
Ket ti capitan dagiti agbanbantay intalecna ida ken Jose, ket inserservianna ida: ket nagtaengda iti sumagmamano nga al-aldaw iti pagbaludan.
Ket nagtagtagainepda a dua iti maymaysa a rabii, ti tumunggal maysa adda idi tagtagainepna, ti tumunggal maysa cas mayannurot iti caulogan ti parmatana, ti mamacpacan ken ti agtintinapay ti ari sadi Egipto, nga addada idi a sibabalud iti pagbaludan.
Ket ni Jose immay cadacuada iti bigat, ket kinitana ida, ket, adtoy, nalidayda idi.
Ket inintuudna cadagiti ad-adipen ni Faraon a cadduana iti pagbaludan iti balay ni apona, a kinunana, Apayapay naliday ita dagiti ruprupayo.
Ket kinunada kencuana, Nagtagtagainepcami iti parparmata, ket awan ti macaipalawag
Ket ni Jose kinunana cadacuada, Saan aya a dagiti panangipalawag addada iti biang ti Dios
saoenyo caniac, dawatec cadacayo.
Ket ti pangoloen dagiti mamacpacan sinaritana ti tagtagainepna ken Jose, ket kinunana kencuana, Iti tagainepco, adtoy, adda idi ti sangapuon nga uvas iti sangoc;
Ket iti dayta nga uvas adda idi tallo a sangsanga: ket cas nagsaringitda ket rimmuar dagiti sabsabongna; ket dagiti raraayna nagbungada cadagiti naloom nga uvas:
Ket ti vaso ni Faraon adda idi iti imac; ket innalac dagiti uvas, ket pinespesco ida iti vaso ni Faraon, ket intedco ti vaso iti ima ni Faraon.
Ket ni Jose kinunana kencuana, Daytoy ti cayuloganna: dagiti tallo a sangsanga talloda nga al-aldaw;
Iti uneg dagiti tallo nga al-aldaw, ni Faraon itan-ocnanto ti olom, ket isublinacanto iti saadmo: yawatmonto ti copa ni Faraon iti imana, cas ar-aramidem idi mamacpacanca kencuana.
Ngem laglagipennac intono nagasat ti casasaadmo, ket dawatec a caasiannac, ket isasaonac ken Faraon, ket aonennac cadi itoy a balay:
Ta iti pudno, tinacawdac sadiay daga dagiti Hebreo: ket awan met ditoy ti inaramidco a nangicabilanda caniac iti pagbaludan.
Idi ti pangoloen dagiti agtintinapay nakitana a nasayaat ti pannacaibucsilna, kinunana ken Jose, Siac addaac met idi iti tagtagainepco, ket adtoy, tallo a lablabba ti tinapay a napudaw addada idi iti rabaw ti oloc:
Ket iti daydi labba a makinngato adda idi amin a cancanen a naluto a maipaay ken Faraon: ket dagiti tumatayab kinnanda ida iti labba nga adda idi iti oloc.
Ket ni Jose simmungbat, ket kinunana, Daytoy ti cababagasna: dagiti tallo a lablabba isuda dagiti tallo nga al-aldaw;
Iti uneg dagiti tallo nga al-aldaw ni Faraon paputulannacanto ket paibitinnacanto iti maysa a cayo; ket dagiti tumatayab ibusendanto kenca ti lasagmo.
Ket naaramid nga, iti maicatlo nga aldaw, isu ti aldaw a nacayanacan ni Faraon, nagday a cadagiti isu-amin nga ad-adipenna: ket pinaalana ti pangoloen dagiti mamacpacan ken ti pangoloen dagiti agtintinapay cadagiti ad-adipenna.
Ket insublina ti pangoloen dagiti mamacpacan iti annongna; ket inyawatna ti vaso iti ima ni Faraon:
Ngem pinabitayna ti pangoloen dagiti agtintinapay: cas pinalawag idi ni Jose cadacuada.
Nupay casta ti mamacpacan a pangoloen saanna a nalagipen ni Jose, ngem nalipatanna.
GENESIS 
Ni Jose ibucsilanna dagiti Tagtagainep ni Faraon
Ket naaramid nga idi napalabas ti apagtutop a dua a tawen, nagtagtagainep ni Faraon: ket, adtoy, sitatacder idi iti asideg ti carayan.
Ket, adtoy, simmang-at iti carayan dagiti pito a vacvaca, a nacaay-ayo iti mata ken nalucmeg ti panaglaslasagda; ket nagar-arabda iti nalangto a root.
Ket, adtoy, dagiti pito a sabali a vacvaca simmarunoda cadacuada a naggapuda iti carayan, a nalaadda a kitkitaen ken nacuttong ti panaglaslasagda; ket nagtacderda iti sibay dagiti immun-una a vacvaca iti igid ti carayan.
Ket dagiti vacvaca a nalaad ken nacuttong inalun-unda dagiti pito a vacvaca a nasayaat ken nalucmeg
Ket ni Faraon nacariing.
Ket nacaturog ket nagtagtagainep manen: ket, adtoy, pito a dawdawa a nabagas ken nasayaat rimmuarda iti maymaysa a puon.
Ket, adtoy, pito a dawdawa a naeppes ken nagango gapu iti angin nga aggapu iti daya, rimmuarda a naud-udi ngem cadagidiay.
Ket dagiti naeppes a dawdawa inalununda dagiti pito a dawdawa a nabagas ken nasayaat
Ket nacariing ni Faraon, ket adtoy, maysa la a tagtagainep.
Ket naaramid iti cabigatanna, a naculcolan ti cararuana; ket nagbaon ket pinaayabanna amin dagiti managsalamangca sadi Egipto, ken amin dagiti mamasirib ti daga: ket ni Faraon sinaritana cadacuda ti tagtagainepna; ngem awan cadacuada ti nacaipalawag ken Faraon.
Idin ti pangoloen ti mamacpacan sinaona ken Faraon, a kinunana, Malagipco dagiti babacco ita nga aldaw:
Ni Faraon nacapungtot cadagiti ad-adipenna, ket siac pinaicabilnac iti pagbaludan iti balay ti pangoloen dagiti agbanbantay, siac ken ti pangoloen dagiti agtintinapay:
Ket siac ken isu, nagtagtagainepcami iti maymaysa a rabii; ti tunggal maysa cadacami cas ti cayulogan ti tagtagainep a pinarparmatana.
Ket sadiay adda kinadduami a maysa a baro nga Hebreo nga adipen ti pangoloen dagiti agbanbantay; ket sinaritami kencuana, ket isu imbucsilanna cadacami ti cababagas dagiti tagtagainepmi; iti tunggal lalaki a cas iti tagtagainepna impalawagna.
Ket naaramid a cas ti panangyulogna cadacami, casta ti nagbanaganna; siac insublinac iti saadco, ket daydi naibitay.
Idin ni Faraon nagbaon ket pinaayabanna ni Jose, ket pinaruarda a nagdardaras iti pagbaludan: ket nagkiskis, ket sinuctanna dagiti pagananayna, ket napan ken Faraon.
Ket ni Faraon kinunana ken Jose, Nagtagtagainepac iti maysa a darepdep, ket awan ti macaibucsil iti dayta: ket nangngegco ti sasaoenda a maipapan kenca, a no denggem ti maysa a tagtagainep mabalinmo nga ipatarus.
Ket ni Jose simmungbat ken Faraon, a kinunana, Awan caniac: ti Dios sungbatannanto a sitatalna ni Faraon.
Ket ni Faraon sinaritana ken Jose, iti tagtagainepco, adtoy, nagtacderac iti igid ti carayan:
Ket, adtoy, simmang-atda a naggapu iti carayan dagiti pito a vacvaca a nalucmeg ken nasayaat ti langada; ket nagarabda iti nalangto a root.
Ket, adtoy, naud-udi ngem dagita, simmang-atda dagiti sabali a pito a vacvaca a narapis ken dakes ti langada ken nacuttong, nga awan pay nakitac a sabali iti amin ti daga nga Egipto nga umasping iti kinalaadda:
Ket dagiti nacuttong ken dakes ti langada a vacvaca inalununda dagiti immuna a pito a vacvaca a nalucmeg:
Ket idi naibusda dagitoy, saan a nadlaw a linamutda ida; ngem nabatida pay laeng a dakes ti langada, a cas idi damona
Idin nacariingac.
Ket nakitac iti tagtagainepco, ket, adtoy, pito a dawdawa rimmuarda iti maymaysa a puon, nabagas ken nasayaat:
Ket, adtoy, pito a dawdawa a nalaylay, naeppes, ken pinakebbet ti angin a naggapu iti daya, rimmuarda a naud-udi ngim dagidiay:
Ket dagiti naeppes a dawdawa inalununda dagiti pito a nasayaat a dawdawa: ket imbagac cadagiti mamasirib; ngem awan idi ti macaipalawag iti caipapananna caniac.
Ket ni Jose kinunana ken Faraon, Ti tagtagainep ni Faraon maymaysa ti caipapananna: ti aramidento ti Dios iti mabiiten impakitana ken Faraon.
Dagiti pito a vacvaca a nalapsat pitoda a tawtawen; ket dagiti pito a dawdawa a nasayaat pitoda a tawtawen: maymaysa ti tagtagainep.
Ket dagiti pito a vacvaca a nacuttong ken dakes ti langada, a simmang-at a naud-udi ngem dagita, pitoda a tawtawen, ket casta met dagiti pito a dawdawa nga awan bagasda ken pinakebbet ti angin nga aggapu iti daya; isudanto dagiti pito a tawtawen ti bisin.
Dayta ti ibagac ken Faraon: ti aramidento ti Dios iti mabiiten pakitana ken Faraon.
Adtoy, umay dagiti pito a tawtawen, isuda a naidaclan a panagapit iti amin ti daga nga Egipto:
Ket umayto iti calpasanna dagiti pito a tawtawen ti bisin; ket amin ti nawadwad nga apit dinto malagipen iti daga nga Egipto: ket ti bisin ibusennanto ti daga;
Ket ti kinawadwad saanto a maamoanen iti daga gapu iti bisin a sumaruno; ta isunto nacarigrigat unay.
Ket ti gapuna a ti tagtagainep naulitanna iti namindua ken Faraon, gapu ta ti aramid inkeddeng ti Dios, ket ti Dios tungpalennanto iti mabiiten.
Iti casta ngarud, ni Faraon sapulenna coma ti maysa a lalaki a managis-isip ken masirib, ket isaadna coma nga agturay iti daga nga Egipto.
Ni Faraon aramidenna coma daytoy, ket tudinganna coma dagiti pangpangoloen iti daga, ket danunenna coma ti apagkalima ti daga nga Egipto bayat dagiti pito a tawtawen ti kinawadwad.
Ket ummongenda coma amin a macan cadagitoy masacbayan a tawtawen ti kinawadwad, ket idulinda coma iti biang ni Faraon dagiti bucbukel a pagtaraon cadagiti il-ili ket aywananda coma.
Ket ti pagtaraon isunto ti maysa a penpen a sagana iti daga maipaay cadagiti pito a tawtawen ti panagbisin, nga addanto iti daga nga Egipto; tapno ti daga saanto a mapucaw gapu iti bisin.
Maisaad nga Agturay iti Egipto
Ket ti panggep nacaay-ayo idi cadagiti mata ni Faraon, ken cadagiti matmata dagiti amin nga ad-adipenna.
Ket ni Faraon kinunana cadagiti ad-adipenna, Macasaractayo aya ti maysa a lalaki a cas itoy, lalaki nga adda kencuana ti espiritu ti Dios?
Ket ni Faraon kinunana ken Jose, Gapu ta ti Dios inyammona amin daytoy kenca, awan ti mannacaawat ken masirib a cas kenca:
Sicanto ti agturay iti balayco, ket maitutop iti saom, maiturayan dagiti amin a tattaoc: iti la trono ti pagngatngatoacto ngem sica.
Ket ni Faraon kinunana ken Jose, Ni, insaadcan nga agturay iti amin a daga ti Egipto.
Ket ni Faraon iniccatna ti singsingna nga adda pagsellona iti imana, ket incabilna iti ima ni Jose, ket pinagcawesna iti lienzo a nalapat, ket inyuccoranna ti maysa a tanicala a balitoc;
Ket pinaluganna iti maicadua a luganna; ket impuccawda iti sangoananna, Agparintumengcayo: ket pinagturayna iti amin ti daga ti Egipto.
Ket ni Faraon kinunana ken Jose, Siac ni Faraon, ket no awanca, awanto ti mangitagay iti imana wenno sacana iti amin ti daga nga Egipto.
Ket ni Faraon ninagananna ni Jose a Zaphnath-paaneath; ket intedna kencuana nga asawana ni Asenath nga anac a babai ni Potiphera a padi sadi On
Ket ni Jose sinursurna ti daga nga Egipto.
Ket ni Jose nagtawen iti tallopulo idi naidatag ken Faraon nga ari sadi Egipto
Ket ni Jose rimmuar iti saclang ni Faraon, ket napan nangsursur iti amin ti daga ti Egipto.
Ket cadagiti pito a tawtawen a nawadwad ti apit, nagbunga ti daga cadagiti rinacrakem.
Ket inummong na amin a pagtaraon nga adda idi iti daga ti Egipto, cadagiti pito a tawtawen, ket indulinna cadagiti il-ili ti pagtaraon: ti pagtaraon ti aw-away, nga adda idi iti arubayan ti tunggal ili, indulinna sadiay.
Ket ni Jose indulinna dagiti bucbukel a cas la darat ti baybay, adu unay, inggana insardengna ti panangbilangna; ta di mabalinen a bilangen.
Ket nayanacda ken Jose dagiti dua a lallaki idi di pay dimteng ti tawen a panagbisin, isuda nga inyanac kencuana ni Asenath nga anac ni Potiphera, a padi sadi On.
Ket ni Jose ninaganna ti inauna iti Manases: Ta, kinunana, pinalipat ti Dios caniac ti amin a rigatco, ken amin ti balay ni amac.
Ket ti nagan ti maicadua Ephraim: Ta pinarang-aynac ti Dios iti daga ti tuocco.
Ket dagiti pito a tawtawen a caadu ti apit idiay daga ti Egipto naggibusda.
Ket nangrugida a dimteng dagiti pito a tawtawen a panagbisin, a cas kinuna ni Jose: ket adda idi ti bisin iti amin a dagdaga; ngem iti amin ti daga ti Egipto adda idi ti pagtaraon.
Umay ti Bisin.
Ket idi amin ti daga ti Egipto nagbisin, dagiti tattao immawagda a dimmawat iti pagtaraon ken Faraon: ket ni Faraon kinunana cadagiti amin a taga Egipto, Dumanoncayo ken Jose; ti ibagana cadacayo, aramidenyo.
Ket ti bisin nagsacnap iti amin a langa ti lubong: ket ni Jose linuctanna amin dagiti pagidulinan, ket naglaco cadagiti taga Egipto; ket ti bisin napalalo idi iti daga ti Egipto.
Ket amin a dagdaga immayda iti Egipto naggatang ken Jose iti pagtaraon; ta limmalo ti bisin iti amin a lubong.
GENESIS 
Maibaon dagiti Annac a Lallaki ni Jacob sadi Egipto tapno gumatangda iti Taraon
Idi ni Jacob naammoanna a sadiay Egipto adda pagtaraon idi, ni Jacob kinunana cadagiti annacna a lallaki, Ania ti gapuna nga agkikinnitacayo?
Ket kinunana, Adtoy, nadamagco a sadi Egipto adda pagtaraon: sumalogcayo sadiay, ket sadiay ti paggatanganyo ti agservi cadatayo; tapno agbiagtayo ket saantayo a matay.
Ket dagiti sangapulo a cacabsat ni Jose simmalogda a gumatang ti pagtaraon sadiay Egipto.
Ngem ni Benjamin, a cabsat ni Jose, saan nga impacuyog ni Jacob cadagiti cacabsatna; ta kinunana, Di la maminano no adda peggad a mapagtengna.
Ket dagiti annac ni Israel dimmanonda nga aggatang agraman cadagiti immay: ta adda bisin idi iti daga ti Canaan.
Ket ni Jose isu idi ti agturay sadiay a daga; isu idi ti aglaco cadagiti amin a tattao ti daga
Ket dimtengda dagiti cacabsat ni Jose, ket inrucnoyda kencuana dagiti ruprupada iti daga.
Ket ni Jose nakitana dagiti cacabsatna, ket nalasinna ida, ngem nagindidiammo cadacuada, ken kinasaona ida iti narasaw; ket kinunana cadacuada, Sadino ti naggapuanyo
Ket kinunada, Idiay daga ti Canaan tapno gumatangcami iti canen.
Ket ni Jose nalasinna dagiti cacabsatna ngem isu saanda a nabigbig.
Ket ni Jose nalagipna dagiti tagtagainepna a pinarparmatana cadacuada, ket kinunana cadacuada, Dacayo agsimsimisimcayo: immaycayo agsimisim iti kinaawan sarikedked ti daga.
Ket kinunada kencuana, Saan, apoc, ngem dagiti ad-adipenmo immayda aggatang iti canen.
Dacami amin annacnaccami ti maysa a lalaki; lallakicami a napudno, saancami nga agsimisim.
Ket kinunana cadacuada, Saan, ngem immaycayo tapno kitaenyo ti kinaawan salindeg ti daga.
Ket kinunada, Dacami nga adipenmo sangapulocami ket dua nga agcacabsat, nga annac a lallaki ti maysa a lalaki idiay daga a Canaan; ket, ni, ti inaudianmi adda iti yan ni amana ita, ket ti maysa awanen.
Ket ni Jose kinunana cadacuada, Daytoy isu ti nagcunaac cadacayo a kinunac a dacayo agsimisimcayo:
Gapu itoy masuutcayto: gapu iti biag ni Faraon, dicayonto pumanaw ditoy, malacsid no umay ditoy ti cabsatyo nga inaudi.
Mangibaoncayo iti maysa cadacayo, ket yegna coma ti cabsatyo, ket mabaticayo a mabalud, tapno dagiti sinaoyo mapanecnecanda, no adda met la pudno cadacayo: wenno saan, gapu iti biag ni Faraon, kinapudnona nga agsimisimcayo.
Ket pinagtitiponna ida a pinaipan iti pagbaludan bayat ti tallo nga aldaw.
Ket iti maicatlo nga aldaw ni Jose kinunana cadacuada, Aramidenyo daytoy ket agbiagcayo; ta mabutengac iti Dios:
No lallakicayo a nacappapati, mabalud coma ti maysa cadagiti cacabsatyo iti balay a pacabaludanyo; ngem incayo ipan ti pagtaraon a maipaay iti bisin nga adda cadagiti balbalayyo:
Ket yegyo caniac ti cabsatyo nga inaudi; iti casta mapanecnecandanto dagiti sasaoyo, ket saancayto a matay
Ket inaramidda a casta.
Ket kinunada ti maysa ken maysa, Pudno a nacabasoltayo iti maicaniwas ken cabsattayo ta nakitatayo ti sakit ti cararuana, idi nagdawdawat cadatayo, ket ditayo la dinengngeg; isu ti gapuna a lac-amentayo daytoy a pagel.
Ket ni Ruben simmungbat cadacuada, a cuncunana, Diac aya sinao cadacayo, kinunac, Dicayo agbasol iti maicaniwas iti ubing; ket saancayo a nangipangag
Adtoy casta met, ti darana isu ti umawag.
Nareppet ni Simeon
Ket dida ammo idi a naawatan ni Jose ti sinaoda; ta adda idi ti maysa a mangipatarus cadacuada.
Ket tinallicudanna ida ket nagsangit; ket nagsubli cadacuada, ket nakisao cadacuada, ket innalana cadacuada ni Simeon, ket binaludna iti imatangda.
Agsubli dagiti Dadduma
Idin ni Jose pinapunnona dagiti supotda iti pagtaraon, ket pinaisublina ti pirac ti tunggal maysa iti supotna, ket pinaiccanna ida iti balonda: ket casta ti naaramid cadacuada.
Ket impasacayda ti pagtaraon cadagiti as-asnoda, ket pimmanawda sadiay.
Ket idi a linuctan ti maysa ti supotna, ta pacanenna ti asnona iti yan a nagsangbayanda, nakitana ti piracna; ket, adtoy nga adda idi ngarab ti supotna.
Ket kinunana cadagiti cacabsatna, Ti piracco naisubli; ket, adtoy, adda met iti supotco: ket dagiti puspusoda nagtibbayoda ket nagsisinnango ti maysa ken maysa a sipipigerger, a kinunada, Ania daytoy nga inaramid ti Dios cadatayo?
Ket dimmanonda ken Jacob nga amada sadiay daga ti Canaan, ket sinaritada kencuana amin a naaramid cadacuada, a kinunada,
Ti lalaki, nga agturay sadiay a daga, nagubsang ti pannakisaona cadacami, ket impagarupnacami nga agsimsimisim iti daga.
Ket kinunami kencuana, Tattaocami a nacappapati; saancami nga agsimsimisim:
Sangapulocami ket dua nga agcacabsat, annac a lallaki ni amami; ti maysa awanen, ket ti inaudi adda ita ken amami idiay daga ti Canaan.
Ket daytay a lalaki, nga apo sadiay a daga, kinunana cadacami, Daytoyto ti pangammoac a lallakicayo a napudno: ibatiyo caniac ti maysa cadagiti cacabsatyo, ket mangalacayo iti agservi iti panagbisin sadiay balbalayyo, ket agluascayo iti dalanyo;
Natumpungan ti Pirac cadagiti Supsupotda.
Ket naaramid nga, idi inbucbucda dagiti supsupotda adtoy, adda iti supot ti tunggal maysa ti nacabungonan ti piracna: ket idi isuda ken ti amada nakitada dagiti nacabungonan ti piracda, nagbutengda.
Ket ni Jacob nga amada kinunana cadacuada, Inuliladac cadagiti annacco: ni Jose awan, ket awan ni Simeon, ket alaenyonto ni Benjamin; amin dagitoy maibusorda caniac.
Ket ni Ruben nagsao ken amana, ket kinunana, Pagpatayem dagiti dua nga anacco a lallaki, no isu diac isubli kenca: yawatmo iti imac, ket isublicto met laeng kenca.
Ket isu kinunana, Ti anacco saanto a makipagsalog cadacayo; ta natayen ti cabsatna a lalaki, ket is-isu la ti nabati: ket no adda dakes a mapasamacna iti dalan a papananyo, pagbabaenyonto ngad ti ubanco gapu iti leddaang agpapan ken Tanem.
GENESIS 
Maibaon manen dagiti Annac ni Jacob, ket ni Benjamin ti cacuyogda
Ket ti bisin nagpalalo iti daga.
Ket naaramid, idi a nacandan amin ti pagtaraon nga ingapuda sadi Egipto, ti amada kinunana cadacuada, Incayo manen, gumatangcayo iti bassit a taraontayo.
Ket ni Juda nagsao kencuana a kinunana, Incarina iti nainget cadacami daydi lalaki a cunana, Dicayonto makita ti rupac, no di maicuyog cadacayo ni cabsatyo a lalaki.
No ipacuyogmo ni cabsatmi a lalaki cadacami, sumalogcamto ket igatangandacanto iti taraon:
Ngem no dica ibaon, saancamto a sumalog; ta daydi lalaki kinunana cadacami, Saanyo a makita ti rupac, no awan ni cabsatyo a lalaki a maicuyog cadacayo.
Ket ni Israel kinunana, Ania ket ngamin a nagdakes ti inaramidyon caniac, iti panangibagayo iti daydiay a tao nga adda pay cabsatyo?
Ket kinunada, Nagintuudannacami iti nainget daydi a lalaki iti maipapan cadacami, ken cadagiti cacabagianmi, a kinunana, Sibibiag pay laeng ni amayo
adda pay maysa a cabsatyo a lalaki
Ket impalawagmi kencuana a cas mayannatup cadagitoy a sasao: naammoamin cadi aya nga sawenna idi, Yegyo ti cabsatyo?
Ket ni Juda kinunana ken amana nga Israel, Ipacuyogmo caniac ti ubing, ket tumacdercamto a mapan; tapno agbiagtayo, ket ditay matay, dacami, ken sica, ken dagiti met annacmi a babassit.
Siacto ti agsungbat a maipaay kencuana; iti imac ti pagtontonamto: no siac diacto isubli kenca, ken yegco iti saclangmo, uray siac ti agawit iti basol iti agnanayon:
Ta no saancami coma a nagtactac pudno nga ita uray namindua a nagsublicamin.
Ket ti amada nga Israel kinunana cadacuada, No casta ita, aramidenyo daytoy: icabilyo dagiti nasayaat a bungbunga ti daga cadagiti curcuributyo, ket alaenyo nga isagut iti daydiay a lalaki, ti bassit a resina, ken bassit a diro, recrecado ken mirra, pinones ken almendras;
Ket paminduaenyo ti pirac nga icuyogyo iti imayo; ket ti pirac a naisubli iti wangawangan ti supotyo itugotyo; no cas pagarigan adda idi maysa a biddut:
Alaenyo met ti cabsatyo a lalaki, ket tumacdercayo nga agsubli iti daydiay a tao:
Ket ti Dios a Mannacabalin amin yetnagna coma cadacayo ti caasi iti sango daydiay a lalaki, tapno yawatna cadacayo daytay maysa a cabsatyo a lalaki ken ni Benjamin
Ket no maulilaac cadagiti annacco, maulilaac.
Ket dagiti lallaki innalada ti sagut, ket iniggamanda ti pirac a pinaminduada, ken ni Benjamin; ket timmacderda, ket napanda simmalog sadi Egipto, ket dimmatagda iti saclang ni Jose.
Ket idi ni Jose nakitana ni Benjamin a caduada, kinunana iti pangoloen ti balayna, Ipastrecmo dagiti lallaki iti balay, ket pumartica ket agsaganaca; ta dagiti lallaki makipangaldawda caniac.
Ket ti lalaki tinungpalna ti imbilin ni Jose; kencuana ket ti lalaki inserrecna dagiti lallaki iti balay ni Jose.
Ket dagiti lallaki nagbutengda, ta naipanda iti balay ni Jose; ket kinunada, Maipuon iti daydi pirac, a naisubli cadagiti supsupottayo idi immuna a daras, maiserrectayo; tapno agsapul iti pangidarumanna cadatayo, ket duclusennatayo, ket sa alaennatayo a tagabuen, ken dagiti as-asnotayo.
Ket immasidegda iti pangoloen ti balay ni Jose, ket nakisaoda kencuana iti ruangan ti balay,
Ket kinunada, O, apoc, immaycami idi damona gimmatang iti taraon:
Ket naaramid nga, idi dimtengcami iti nagsangbayanmi, linuctanmi dagiti supsupotmi, ket, adtoy, ti pirac ti tunggal maysa adda idi iti wangawangan ti supotna, ti piracmi iti met la gatadna: ket incuyogmi manen a binitbit.
Ket binitbitmi met ti sabali a pirac nga igatang iti taraon: saanmi nga ammo no asino ti nangicabil ti daydi piracmi cadagiti supsupotmi.
Ket kinunana, Talna cadacayo, dicayo agbuteng: ti Diosyo, ken ti Dios ni amayo, intedna cadacayo ti gameng cadagiti supsupotyo: naadda idi caniac ti piracyo
Ket inruarna cadacuada ni Simeon.
Ket ti lalaki inserrecna dagiti lallaki iti balay ni Jose, ket intedna cadacuada ti danum, ket binuggoanda dagiti sacsacada; ket pinacanna dagiti as-asnoda.
Ket insaganada ti sagut a maipaay iti yaay ni Jose iti tengnga ti aldaw: ta nangngegda idi nga idiay ti inda panganan.
Ket idi ni Jose immay iti balayna, impanda kencuana ti sagut nga adda idi cadacuada iti uneg ti balay, ket nagrucnoyda kencuana agingga iti daga.
Ni Jose makipagdaya cadagiti Cacabsatna a lallaki.
Ket sinaludsudna cadacuada no casanoda, ket kinunana, Sisasalunat ni amayo, daydi lacay a kinunayo
Sibibiag pay?
Ket kinunada, Ti adipenmo nga amami nasalun-at, nabiag pay
Ket indumogda dagiti ol-oloda, ket nagrucnoyda.
Ket isu intaliawna dagiti matana, ket nakitana ni Benjamin a cabsatna nga anac ni inana, ket kinunana, Daytoy aya ti cabsatyo a lalaki nga inaudi a sinaoyo caniac
Ket kinunana, Caasiannaca coma ti Dios, anacco.
Ket ni Jose maganatan; ta ti pusona natignay gapu iti cabsatna: ket sinapulna ti yan a pagsangitanna; ket simrec iti siledna, ket nagsangit sadiay.
Ket nagdiram-os ket rimmuar; ket nagibtor ket kinunana, Mangicabilcayo iti canen.
Ket incabilda ti canenna a maymaysa, ken ti canenda nga is-isuda, ket ti canen dagiti Egipcios, a cadduana a mangan, nailasinda met: ta dagiti Egipcios dida mabalin ti makipangan cadagiti Hebreos; ta daytoy rimon cadagiti Egipcios.
Ket nagtugawda iti sangoananna, ti inauna a cas iti calintegan ti pannacayanacna, ket ti inaudi a cas iti kinaubingna: ket dagiti lallaki nagsidsiddaawda ti maysa ken maysa cadacuada.
Ket isu nangala ket nangibaon iti canenda nga aggapu iti saclangna: ngem ti biang ni Benjamin incacaaduna iti maminlima ngem ti bagi ti uray siasino cadacuada
Ket imminumda, ket nakipagragsacda kencuana.
GENESIS 
Agluas dagiti Cacabsat ni Jose, ket adda cadacuada ti Copa ni Jose Mapasublida
Ket binilinna ti pangoloen ti balayna, a cunana, Punnoem dagiti supsupot dagiti lallaki iti taraon, iti agingga ti maawitda, ket icabilmo ti pirac ti tunggal maysa iti wangawangan ti supotna.
Ket ti copac, ti copa a pirac, icabilmo iti wangawangan ti supot ti inaudi, agraman ti pirac nga igatangna ti pagtaraon
Ket inaramidna a cas iti insao ni Jose.
Idi limmawag ti bigat, napalubosanda dagiti lallaki, agraman dagiti as-asnoda.
Ket idi rimmuardan iti ili ket dida pay la nacaadayu, kinuna ni Jose iti pangoloen ti balayna, Ala, surotem dagidiay a lallaki; ket intono macamacammo ida, cunam cadacuada, Ania ti gapuna nga sinubadanyo iti dakes ti naimbag?
Saan aya a castoy, ti pagininuman ti apoc, ket isu a pagpadpadlesanna
inaramidyo ti dakes iti daytoy a gapuananyo.
Ket nacamacamna ida, ket sinaona dagitoy a balicas cadacuada.
Ket kinunada kencuana, Apay met ket casta ti sasaoen ti apoc
Adayu unay nga aramidenda ti cacasta dagiti ad-adipenmo.
Adtoy, ti pirac, a nasaracanmi iti ruangan dagiti supsupotmi, inyegmi kenca nanipud Canaan: casano ngarud ti panagtacawmi iti balay ni apom iti pirac, wenno balitoc?
Uray siasino a pacasaracannanto cadagiti ad-adipenmo, matay coma, ket tagabuennacamto pay ni apomi.
Ket kinunana, Ita ngarud maaramid a cas sinaoyo: iti daydiay pacatumpungacto, isu ti adipenecto; ket dacayo awan ti basolyo.
Isuda ngarud nagdardarasda, ket dinissaagda ti tunggal maysa ti supotna iti daga, ket linuctanda ti tunggal maysa ti supotna.
Ket nagsapul, nga inrugina iti inauna, ket lineppasna iti inaudi: ket ti copa nasaracan iti supot ni Benjamin.
Idin rinay-abda dagiti cawcawesda, ket kinargaan ti tunggal maysa ti asnona, ket nagsublida iti ciudad.
Ket ni Juda ken dagiti cacabsatna napanda iti balay ni Jose; ket isu adda pay la sadiay idi: ket nagpaclebda iti sangoananna.
Ket ni Jose kinunana cadacuada, Ania nga aramid daytoy a nagapuananyo
dicayo ammo a maysa a tao a cas caniac mabalinna unay ti agpadles?
Ket ni Juda kinunana, Ania ngata ti saoenminto ken ni apoc
ania ngata ti ibagaminto
wenno ania ngata ti pangpanecnecminto
Ti Dios inpalgacna ti kinadakes dagiti ad-adipenmo: adtoy, dacami dagiti ad-adipen ni apoc: dacami amin, ken daydiay nga iti imana nacasaracan ti copa.
Ket kinunana, Siac uray caanoman diacto aramiden ti casta: ti tao a nacasaracan ti copa iti imana, daydiay isunto ti adipenco; ngem dacayo, incayo a sitatalna ken amayo.
Ti Panangibabaet ni Juda maipoon ken Benjamin.
Idin ni Juda immasideg kencuana, ket kinunana, O, apoc, dawatec kenca ipaaymo, nga toy adipenmo agsao coma iti maysa a balicas cadagiti lapayag ni apoc, ket saan a rumaba coma ti ungetmo itoy adipenmo; ta sica casca ken Faraon met laeng.
Ni apoc inintuudna cadagiti adipenna, a kinunana, Adda amayo wenno cabsat a lalaki?
Ket kinunami ken apoc, Adda amami a lacayen, ken maysa nga anac a lalaki ti kinalacayna, ubing a bassit; ket ti cabsatna a lalaki natayen, ket isu la ti natda iti inana; ket ni amana ayatenna.
Ket sica kinunam cadagiti ad-adipenmo, Yegyo caniac, tapno kitaec.
Ket kinunami ken apoc, Ti ubing dina mapanawan ni amana: ta no panawanna ni amana, matayto ni amana.
Ket kinunam cadagiti ad-adipenmo, No ti cabsatyo a lalaki nga inaudi saan a makipagsalog cadacayo, dicayonto makitan ti rupac.
Ket naaramid nga, idi dimtengcami ken ni amami nga adipenmo, sinaritami kencuana ti sinao ni apoc.
Ket ni amami kinunana, Incayo manen, gumatangcayo iti bassit a taraontayo.
Ket kinunami, Dicami macapan: no ti cabsatmi a lalaki nga inaudi cumuyog coma cadacami incamto ngarud; ta saan a maipalubos a makitami ti rupa daydiay a lalaki, no di maicuyog cadacami ti cabsatmi a lalaki nga inaudi.
Ket ti adipenmo nga amac kinunana cadacami, Ammoyo a duada nga annac a lalaki nga inyanac caniac ni asawac:
Ket ti maysa pinanawannac, ket kinunac, Pudno a nalasanglasangen; ket agpapan ita diac pay nakita:
Ket no alaenyo daytoy met caniac, ket maaramid kencuana ti dakes, pagbabaenyonto dagiti ubanco a silaladingit ken Tanem.
Ita ngarud, no dumanonacto ken adipenmo nga amac, ket ti ubing awan coma cadacami; ta ti biagna naisinggalut iti biag ti ubing;
Maaramidto a no makitana a ti ubing awan, matayto: ket dagiti ad-adipenmo ibabadanto dagiti uban ti adipenmo nga amami a silaladingit ken Tanem.
Ta toy adipenmo nagbalin nga agsungbat ita ubing, a kinunac, No diac isubli, kenca siacto ngarud ti akinbasol ken amac iti agnanayon.
Iti casta ngarud, dawatec kenca, agbati coma toy adipenmo a sucat ti ubing, a tagabuen ni apoc; ket palubosam ti ubing a maicuyog cadagiti cacabsatna a lallaki.
Ta casano ti isasangpetconto ken amac, no awan caniac ti ubing
tapno saanco a makita ti dakes a sagabaento ni amac.
GENESIS 
Ni Jose Ipacaammona ti bagina
Idin ni Jose saan a nacaibtor iti saclang dagiti isu-amin nga adda idi iti sibayna; ket nagpuccaw, Pagtalawenyo ti tunggal maysa iti saclangco
Ket awan natda idi kencuana, idi pinabigbig ni Jose cadagiti cacabsatna.
Ket inyebcasna ti nagsangit: ket nangngeg dagiti Egipcios, ket nangngeg dagiti nagtaeng iti balay ni Faraon.
Ket ni Jose kinunana cadagiti cacabsatna, Siac ni Jose; sibibiag pay la ni amac
Ket dagiti cacabsatna dida nacasungbat kencuana; gapu ta nariribucda iti sangoananna.
Ket ni Jose kinunana cadagiti cacabsatna, Dawatec cadacayo, Umasidegcayo caniac
Ket immasidegda
Ket kinunana, Siac ni Jose a cabsatyo, nga inlacoyo a naipan sadi Egipto.
Ket ita saancayo nga agladingit, dicayo met agpungtot cadagiti bagbagiyo ta inlacodac ditoy: ta imbaonnac ti Dios nga inyuna cadacayo tapno mamabiagac.
Ta cadagitoy dua a tawen nagsacnap ti bisin iti daga: ket adda pay lima a tawen a matda, isu nga awanto ti matalon wenno maapit.
Ket ti Dios imbaonnac nga inyuna cadacayo tapno aywanancayo a matda iti lubong, ken ispalencayo a nabiag iti dackel a salacan.
Iti casta saan a dacayo ita ti nangibaon caniac ditoy, no di ket ti Dios: ket inaramidnac a pannacaama ni Faraon, ken apo ti isu-amin iti balayna, ken agturay iti amin ti daga nga Egipto.
Agdarascayo, ket sumang-atcayo ken amac, ket cunayo kencuana, Castoy ti cuna ni anacmo a Jose, Ti Dios incabilnac nga apo iti amin nga Egipto: sumalogca caniac, dica agtactac;
Ket agnaedcanto iti daga a Gosen, ket agtaengcanto iti asideg caniac, siac, ken dagiti annacmo, ken dagiti annac dagiti annacmo, ken dagiti an-animalmo a babassit ken dadackel, ken amin nga adda kenca:
Ket siac taraonancanto sadiay; ta matda pay laeng dagiti lima a tawen a panagbisin; di la ket ta pumanglawca, sica, ken ti sangacabbalayam, ken amin nga adda kenca.
Ket, adtoy ta dagiti matayo makitada, ken dagiti mata ni cabsatyo a Benjamin, a ti ngiwatco isu ti makisasao cadacayo.
Ket yammoyonto ken amac amin a daegco ditoy Egipto, ken amin dagiti nakitayo: ket agdarascayto ket yegyo ni amac ditoy.
Ket inapungolna ti tengnged ni Benjamin a cabsatna a lalaki, ket nagsangit; ket ni Benjamin nagsangit met a siaapungol kencuana.
Ket inagcanna amin dagiti cacabsatna a lallaki, ket nagsangit a siaapungol cadacuada: ket iti calpasanna, dagiti cacabsatna nakisaoda kencuana.
Ni Faraon paalana ni Jacob.
Ket naidamag iti balay ni Faraon, a cuncunada, Immayda dagiti cacabsat ni Jose: ket nacaay-ayo unay ken Faraon, ken cadagiti ad-adipenna.
Ket kinuna ni Faraon ken Jose, Saoem cadagiti cacabsatmo, aramidenyo daytoy: paawitanyo dagiti animalyo, ket incayo, dumanoncayo iti daga a Canaan;
Ket alaenyo ni amayo ken dagiti sangcabbalayanyo, ket umaycayo caniac: ket itdecto cadacayo ti nasayaat ti daga nga Egipto, ket mangancayto iti taba ti daga.
Ita ta nabilincayon, aramidenyo daytoy: mangalacayo ditoy daga nga Egipto cadagiti luglugan a pagluganan dagiti ubbingyo, ken dagiti assawayo, ket alaenyo ni amayo, ket umaycayo.
Dicayo met icascaso dagiti alicamenyo; ta ti nasayaat ti amin ti dadaga nga Egipto isu ti cucuayo.
Ket casta ti inaramidda dagiti annac ni Israel: ket iniccan ni Jose ida cadagiti luglugan, cas imbilin idi ni Faraon, ket iniccanna ida iti balonda.
Cadacuada amin iniccanna iti tunggal maysa iti pamlesan a pagananay; ngem iniccanna ni Benjamin iti tallogasut a bagi ti pirac, ken lima a pamlesan a pagananay.
Ket impaw-itna ken amana iti castoy: sangapulo nga as-asno a nagawitda iti casasayaatan ti Egipto, ken sangapulo nga as-asno a babbai a nagawitda iti bagas ken tinapay ken sida a balon ni amana.
Casta ti panangparubuatna cadagiti cacabsatna a lallaki, ket napanda: ket kinunana cadacuada, Kitaenyo a dicayo agga-apa iti dalan.
Ket simmang-atda a naggapu sadi Egipto, ket dimtengda idiay Canaan ken amada a Jacob.
Ket pinadamaganda, ket kinunada, Ni Jose sibibiag pay laeng, ket isu ti agturay iti amin ti daga nga Egipto
Ket kimmapuy ti pusona, ta dina pinati ida.
Ket sinaritada kencuana amin dagiti sinasao ni Jose, nga inbalicasna idi cadacuada: ket idi nakitana dagiti luglugan nga imbaon ni Jose a pangala kencuana, napaungar ti nakem ni Jacob nga amada:
Ket ni Israel kinunana, Isunan; sibibiag pay met la ket ni Jose nga anacco: innacto ket kitaecto ta diac pay matay.
GENESIS 
Ni Jacob ken ti Familiana dumanonda sadi Gosen
Ket nagluas ni Israel agraman amin a cucuana, ket dimmanon sadi Beer-seba, ket nangipaay cadagiti datdaton iti Dios ni amana nga Isaac.
Ket ti Dios nakisao ken Israel cadagiti parparmata ti rabii, ket kinunana, Jacob, Jacob
Ket isu kinunana, Adtoyac.
Ket kinunana, Siac ti Dios, ti Dios ni amam: dica agbuteng a sumalog sadi Egipto; ta aramidencanto a dackel a nacion sadiay:
Cuyogencanto a sumalog sadi Egipto; ket pasang-atencanto manen a di bumurong: ket ni Jose isaadnanto ti imana cadagiti matam.
Ket nagrubbuat ni Jacob sadi Beer-seba: ket dagiti annac a lallaki ni Israel innalada ni Jacob nga amada, ken dagiti ubbingda, ken dagiti assawada, cadagiti luglugan nga inbaon ni Faraon a paglugananda.
Ket innalada dagiti an-animalda, ken dagiti cucuada, a nasapsapulanda idiay Canaan, ket dimmanonda sadi Egipto, ni Jacob, ken amin a putotna a naicuyog kencuana:
Dagiti annacna a lallaki, ken dagiti annac a lallaki dagiti annacna a lallaki agraman kencuana, ken dagiti annacna a babbai, ken dagiti annac a babbai dagiti annacna a lallaki, ken amin a putotna incuyogna ida sadi Egipto.
Dagiti Naganda
Ket dagitoy dagiti nagnagan dagiti annac ni Israel, a simrec sadi Egipto, ni Jacob ken dagiti annacna a lallaki: ni Ruben, anac nga inauna ni Jacob.
Ket dagiti annac a lallaki ni Ruben: da Hanoch, ken Phallu, ken Hezron, ken Carmi.
Ket dagiti annac a lallaki ni Simeon: da Jamuel, ken Jamin, ken Ohad, ken Jachin, ken Zohar, ken Saul nga anac ti maysa a babai a taga Canaan.
Ket dagiti annac a lallaki ni Levi: da Gerson, ken Coath, ken Merari.
Ket dagiti annac a lallaki ni Juda: da Er, ken Onan, ken Sela, ken Phares, ken Zara; ngem natay da Er ken Onan sadi daga a Canaan
Ket dagiti annac a lallaki ni Phares isuda idi da Hezron ken Hamul.
Ket dagiti annac a lallaki ni Issacar: da Thola, ken Phua, ken Job, ken Simron.
Ket dagiti annac a lallaki ni Zabulon: da Sered, ken Elon, ken Jahiell.
Dagitoy dagiti annac a lallaki ni Lea, nga inyanacna ken Jacob idiay Padan-aram, ken ni Dina, nga annacna a babai: dagup dagiti cararua nga annacna a lallaki ken annacna a babai, tallopuloda ket tallo.
Ket dagiti annac a lallaki ni Gad: da Ziphion, ken Aggi, ken Ezbon, ken Suni, ken Heri, ken Arodi, ken Areli.
Ket dagiti annac a lallaki ni Aser: da Jimna, ken Ishua, ken Isui, ken Beria, ken ni Sara a cabsatda a babai; ket dagiti annac a lallaki ni Beria; da Heber ken Malchiel.
Dagitoy dagiti annac a lallaki ni Zilpa, isu nga inted ni Laban ken anacna a babai a Lea; ket inyanacna ken Jacob dagitoy, sangapuloda ket innem a tattao.
Dagiti annac a lallaki ni Raquel, nga asawa ni Jacob: da Jose ken Benjamin.
Ket ken Jose iti daga nga Egipto nayanacda da Manases ken Ephraim, isuda nga inyanac kencuana ni Aseneth, nga anac a babai ni Potiphera a padi sadi On.
Ket dagiti annac a lallaki ni Benjamin: da Bela, ken Becher, ken Asbel, ken Gera, ken Naaman, ken Ehi, ken Ros, ken Moppim, ken Oppim, ken Ard.
Dagitoy dagiti annac a lallaki ni Raquel, a nayanac ken Jacob: dagupda amin sangapulo ket uppat a cararua.
Ket dagiti annac a lallaki ni Dan: ni Husim.
Ket dagiti annac a lallaki ni Nephtali: da Jahzeel, ken Guni, ken Jeser, ken Shillem.
Dagitoy dagiti annac a lallaki ni Bilha, isu nga inted ni Laban ken Raquel nga anacna a babai, ket dagitoy inyanacna ken Jacob: dagup dagiti tattao pitoda.
Amin dagiti tattao a naicuyogda ken Jacob sadiay Egipto a nagtaudda iti lasagna, malacsid dagiti assawa dagiti annac a lallaki ni Jacob, dagupda amin idi a carcararua innem a pulo ket innem;
Ket dagiti annac a lallaki ni Jose, a nayanac kencuana sadi Egipto, duada a tattao: dagup amin a tattao iti sangcacabbalayan ni Jacob, a simrec sadi Egipto, pitopuloda idi.
Ket imbaonna nga immuna ngem isu ni Juda a mapan ken Jose, tapno ipakitana ti dalan kencuana idiay Gosen; ket dimtengda sadiay daga a Gosen.
Ni Jose sabtenna ni Amana.
Ket ni Jose insaganana ti luganna, ket simmang-at a sumabet ken Israel nga amana, idiay Gosen: ket nagparang kencuana, ket inapungolna ti tengngedna, ket nagsangit iti nabayag a siaapungol kencuana.
Ket ni Israel kinunana ken Jose, Matayac coma itan, ta nakitac ta rupam, a sibibiagca pay laeng.
Ket ni Jose kinunana cadagiti cacabsatna a lallaki, ken cadagiti cabbalay ni amana, Sumang-atacto, ket yammocto ken Faraon, ket cunacto kencuana, Dagiti cacabsatco, ken ti familia ni amac, nga adda idi iti daga a Canaan immaydan caniac;
Ket dagiti lallaki isuda dagiti paspastor ta nagayaywanda cadagiti an-animal idi; ket incuyogda dagiti an-animalda a babassit ken dadackel, ken amin nga adda cadacuada.
Ket maaramidto a, no ni Faraon ayabannacayto ket cunananto, Ania ti akemyo?
Cunayonto, dagiti ad-adipenmo nagaywanda idi cadagiti an-animal, nanipud iti kinaubingmi agpapan ita, uray dacami ken dagiti met dadackelmi: tapno agnaedcayo coma iti daga a Gosen; ta tumunggal mangipaarab iti animal nacarimrimon cadagiti Egipcios.
GENESIS 
Maidatag ni Jacob ken Faraon
Idin ni Jose napan ket inyammona ken Faraon, ket kinunana, Ni amac ken dagiti cacabsatco, ken dagiti an-animalda a babassit ken dadackel, ken amin nga adda cadacuada, naggapuda iti daga a Canaan; ket, adtoy ta addadan iti daga a Gosen.
Ket cadagiti cacabsatna, nangala cadagiti lima a lallaki ket indatagna ida iti saclang ni Faraon.
Ket ni Faraon kinunana cadagiti cacabsatna, Ania ti akemyo
Ket kinunada ken Faraon, Dagiti ad-adipenmo isuda dagiti agayaywan cadagiti an-animal, uray dacami ken dagiti dadackelmi met.
Ket kinunada ken Faraon, Immaycami agnaed iti daga; ta awanen ti pagpacanan cadagiti an-animal dagiti ad-adipenmo; ta ti bisin nagpalalo idiay daga a Canaan: ita ngarud, dawatenmi kenca, ipalubosmo a dagiti ad-adipenmo agnaedda coma iti daga a Gosen.
Ket ni Faraon nakisao ken Jose, ket kinunana, Ni amam ken dagiti cacabsatmo immayda kenca:
Ti daga nga Egipto adda iti saclangmo; iti casaysayaatan ti daga pagnaedem ni amam ken dagiti cacabsatmo; iti daga a Gosen agnaedda coma: ket no adda ammom a nasalucag cadacuada, mangicabilca nga rud cadacuada ti agaywan cadagiti an-animalco.
Ket ni Jose inserrecna ni Jacob nga amana, ket indatagna iti saclang ni Faraon: ket ni Jacob binendicionanna ni Faraon.
Ket ni Faraon kinunana ken Jacob, Manoda dagiti al-aldaw dagiti tawtawen ti panagbiagmo?
Ket ni Jacob kinunana ken Faraon, Dagiti al-aldaw dagiti tawtawen a panagpagpagnac sangagasut ket tallopuloda a tawen: bassit ken saan a nasayaat dagiti al-aldaw dagiti tawtawen ti panagbiagco, ket saanda a nacadanon cadagiti al-aldaw dagiti tawtawen ti panagbiag dagiti dadackelco cadagiti al-aldaw a panagbarbariw-asda.
Ket ni Jacob binendicionanna ni Faraon, ket rimmuar iti sango ni Faraon.
Ket ni Jose pinagyanna ni amana ken dagiti cacabsatna, ket pinagtagicuana ida iti daga ti Egipto, iti casaysayaatan ti daga, iti daga ti Rameses, a cas ni Faraon imbilinna.
Ket ni Jose tartaraonanna da amana, ken dagiti cacabsatna, ken amin dagiti sangacabbalay ni amana, iti canen, mayannatup iti tunggal sangcabalayan.
Ti Bisin ken Banbanagna
Ket awan idi ti macan iti isu-amin ti daga; ta napalalo ti bisin idi, casta a ti daga nga Egipto ken ti daga a Canaan kimmapsutda maipuon iti bisin.
Ket ni Jose inucconna amin a pirac a nasaracan iti daga nga Egipto ken iti daga a Canaan, nga ingatangda iti macan: ket ni Jose impanna ti pirac iti balay ni Faraon.
Ket idi naibusen ti pirac iti daga nga Egipto, ken iti daga a Canaan, amin dagiti Egipcios dimmanonda ken Jose, ket kinunada, Iccannacami iti canen: ta apayapay mataycami coma iti saclangmo
ta ti pirac naibus.
Ket ni Jose kinunana, Itdenyo dagiti an-animalyo; ket iccancayto gapu cadagiti an-animalyo, no naibus ti pirac.
Ket impanda dagiti an-animalda ken Jose; ken ni Jose iniccanna ida iti taraon a sucat dagiti cabcabayo, ken dagiti an-animal a babassit, ken dagiti vacvaca, ken dagiti as-asno: ket pinacanna ida iti taraon a sucat dagiti an-animalda iti daydi a tawen.
Ket idi nalpas daydi a tawen, immayda kencuana iti tawen a maicadua, ket kinunada kencuana, Dicamto ilibac ken apoc nga naibus amin ti piracmi; ket dagiti arban dagiti an-animal cucua ida ni apoc; awan ti nabati a makita ni apoc, no saan laeng a dagiti bagbagimi, ken dagdagami:
Apayapay mataycami coma iti imatang dagita matam, dacami ken dagiti dagdagami met
gatangennacami agraman dagiti dagdagami a sucat ti taraon, ket dacami ken dagiti dagdagami ad-adipennacaminto ni Faraon: ket iccannacami iti imula, tapno agbiagcami, a dicami met matay, ket di agbalin a langalang ti daga.
Casta ti pinaggatang ni Jose iti amin a daga ti Egipto, nga agservi ken Faraon; ta dagiti taga Egipto tunggal maysa inlacona ti pagtalonanna, ta pimmigsa ti bisin cadacuada: ket ti daga tinagicua ni Faraon.
Ket ti maipapan cadagiti umili, pinaalisna ida cadagiti il-ili nanipud maysa a pungto ti beddeng ti Egipto agtungpal iti sabali a pungtona.
Dagiti la dagdaga dagiti papadi ti dina ginatang: gapu ta cadagiti papadi adda idi ti maysa bingay nga aggapu ken Faraon, ket nanganda iti bingayda nga inted cadacuada ni Faraon; iti casta dida nalaco ti dagdaga.
Idin ni Jose kinunana cadagiti umili, Adtoy, siac ginatangcayon ken dagiti dagdagayo a maipaay ken Faraon: adtoy, adda imulayo, ket mulaanyonto ti daga.
Ket maaramidto iti panagani, nga itedyonto ken Faraon ti maysa nga apagcalima, ket dagiti uppat nga apag cucuayonto, nga imulayo ti pagtalonan, ken canenyo agraman dagiti cabbalayyo, ken canen dagiti ubbingyo a babassit.
Ket kinunada, Inispalmon dagiti biagmi: macasaraccami coma iti parabur iti biang ni apoc, ket ad-adipennacaminto ni Faraon.
Ket ni Jose inaramidna nga alagaden maipapan iti daga sadi Egipto ket agpapan ita, nga ti apagcalima isu ti cucua ni Faraon; ti laeng daga dagiti papadi ti saan a tinagicua ni Faraon.
Ket ti Israel nagnaed iti daga nga Egipto, iti daga a Gosen; ket ginun-udda ti panagtaggicuada cadagiti cucua sadiay, ket nagbungada, ket nagaduda unay.
Ket ni Jacob nagyan iti daga nga Egipto cadagiti sangapulo ket pito a tawen: ti casta dagiti al-aldaw ni Jacob, dagiti tawtawen ti panagbiagna, sangagasut ket uppat a pulo ket pito a tawen.
Ket ti aldaw nga ipapatayen ni Israel immadani: ket inayabanna ni anacna a Jose, ket kinunana kencuana, No ita nacasaracac ti parabur cadagiti matam, Gen. :.dawatec kenca nga icabilmo ta imam iti babaen toy luppoc, ket ipaaymo caniac ti caasi ken kinapudno: dawatec kenca, dinac itabon ditoy Egipto;
Ngem no maturogacto a maitipon cadagiti dadackelco, ipanawnacto ditoy Egipto, ket iponponnacto iti nacaiponponanda
Ket isu kinunana, Aramidecto a cas ti sinaom.
Ket kinunana, Sapataam caniac: ket isu sinapataanna kencuana
Ket ni Israel nagsadag iti oloanan ti iddana.
GENESIS 
Ket naaramid iti calpasan dagitoy a banbanag, a ti maysa kinunana ken Jose, Adtoy, masakit ni amam: ket incuyogna dagiti dua nga annacna a lallaki, da Manases ken Ephraim.
Ket inyammo ti maysa ken Jacob, ket kinunana, Adtoy, ni anacmo a Jose um-umay kenca: ket ni Israel incarcarigatanna ti bagina, ket nagtugaw iti pagiddaan.
Ket ni Jacob kinunana ken Jose, Ti Dios a Mannacabalin amin nagparang caniac idiay Luza, sadiay daga a Canaan, ket binendicionannac.
Ket kinunana caniac, Adtoy, pagbungaencanto, ket pagaduencanto, ket aramidencanto a maysa a bunggoy dagiti inilin-ili, ket itdecto daytoy a daga cadagiti putputotmo iti calpasam a tagicuaen nga agnanayon.
Ket ita dagiti dua nga annacmo a lallaki, a nayanac kenca iti daga nga Egipto, idi diac pay immay ditoy Egipto, cucuac ida; da Ephraim ken Manases, a cas met da Ruben ken Simeon, cucuacto ida.
Ket dagiti annacmo a putotem a maud-udi ngem dagitoy cucuamto ida; agnagandanto a mayannurot iti nagan dagiti cacabsatda iti panagtawidda.
Ket siac, idi naggapuac idiay Padan-aram, natay ni Raquel iti arpadco iti dalan idiay daga a Canaan, idi adayu pay laeng bassit ti Ephrata: ket impoponco iti dalan a mapan sadiay Ephrata (nga isu ti Belen).
Ni Jose ken dagiti Annacna a Lallaki sarungcaranda ni Jacob
Ket ni Israel nakitana dagiti annac ni Jose, ket kinunana, siasinoda dagitoy?
Ket ni Jose kinunana ken amanna, Isuda dagiti annacco a lallaki, nga inted ti Dios caniac ditoy
Ket kinunana, dawatec kenca, Yegmo ida, caniac, ket bendicionacto ida.
Dagiti mata ni Israel kimmodrepdan maipuon iti kinalacayna, iti casta di nacakita
Ket inyadanina ida kencuana; ket inagcanna ida, ket inaracupna ida.
Ket ni Israel kinunana ken Jose, Siac diac impagarup idin a makitac ti rupam: ket, adtoy, ti Dios impalubosna a makitac met dagiti putotmo.
Ket ni Jose innalana ida nanipud iti nagbaetan dagiti tumengna: ket intamedna ti rupana iti daga.
Ket ni Jose innala ida a dua, ni Ephraim iti macanawanna nga agturong iti ima a macatigid ni Israel, ket ni Manases iti ima a macatigidna nga agturong iti ima a macanawan ni Israel, ket inyasidegna ida kencuana.
Ket ni Israel inyunnatna ti imana a macanawan, ket impatayna iti olo ni Ephraim, isu nga inaudi idi, ket ti imana a macatigid iti olo ni Manases, nga inturongna a siaammo dagiti imimana; ta ni Manases isu idi ti inauna.
Ket binendicionanna ni Jose, ket kinunana, Ti Dios nga iti sangona nagnagnaanda dagiti dadackelco a ni Abraham ken ni Isaac, ti Dios a manaraon caniac iti amin a panagbiagco agingga itoy nga aldaw,
Ti angel a nangilisi caniac iti amin a dakes, bendicionanna coma dagiti ubbing; ket ni naganco matawagan coma cadacuada, ken ti nagan dagiti ammac a ni Abraham ken ni Isaac; agbalinda coma a maysa a caadu iti tengnga ti daga.
Ket ni Jose idi nakitana a ni amana impatayna ti imana a macanawan iti olo ni Ephraim, saan a nacaay-ayo kencuana: ket inngatona ti ima ni amana, tapno iccatenna iti olo ni Ephraim a yallatiw iti olo ni Manases.
Ket ni Jose kinunana ken amana, Saan a casta, ama; ta daytoy isu ti inauna; idissom ti imam a macanawan iti olona.
Ket ni amana dina kinayat ket kinunana, Ammoc, anacco, ammoc; isu met agbalinto nga maysa nga ili, ket isu dackelto met: ngem ti cabsatna nga inaudi dacdackel to ngem isu, ket ti putotna agbalinto a maysa a caadu dagiti nasnacion.
Ket binendicionanna ida idi nga aldaw a cuncunana, Kenca ti panangibendicionto ti Israel a cuncunana, Ti Dios aramidennaca coma a cas ken Ephraim ken cas ken Manases: ket inyun-unana ni Ephraim ngem ni Manases.
Ket ni Israel kinunana ken Jose, Adtoy, matayac: ngem ti Dios addanto cadacayo, ket pagsubliennacayto iti daga dagiti dadackelyo.
Maysa pay intedco kenca ti maysa a binglay a pacaipangpangronaam cadagiti cacabsatmo, isu nga innalac iti ima ti Amorroheo gapu iti campilanco ken iti ba-ic.
GENESIS 
Ti Padto ni Jacob maipapan cadagiti annacna a lallaki
Ket ni Jacob inayabanna dagiti annacna a lallaki, ket kinunana: Agtitiponcayo, tapno saritaec cadacayo ti mapasamac cadacayo cadagiti maud-udi nga al-aldaw.
Agtitiponcayo, ket denggenyo, dacayo nga annac a lallaki ni Jacob;
Ket imdenganyo ni Israel nga amayo.
Ruben, sica ti inauna nga anacco, ti pigsac, ken ti damo ti kiredco;
Cangronaan ti caicarian, ken cangronaan ti pannacabalin.
Sibuburec nga aglippias a cas danum, maawan coma kenca ti kinapangpangronam;
Ta inulim ti pagiddaan ni amam;
Idin: tinulawam: inulina ti pagiddaac.
Da Simeon ken Levi agcabsatda;
Ig-igam ti kinaranggas dagiti campilanda.
O cararuac, dica sumrec iti palimedda;
Iti gimongda, O gloriac, dica makitimpuyog;
Ta iti pungtotda pinapatayda ti maysa a lalaki.
Ken iti kinasungitda pinasatanda ti vaca.
Mailunod coma ti pungtotda, gapu ta nacaro idi;
Ken ti ungetda, gapu ta naulpit idi:
Siac isinacto ida iti Jacob,
Ket iwarasconto ida iti Israel.
Juda, sica daydayawendacantao dagiti cacabsatmo:
Ti imam addanto iti lengnges dagiti cabusormo;
Dagiti annac a lallaki ni amam agrucbabdanto kenca.
Ni Juda isu urbon ti maysa a leon;
Naggapu iti sinamsam immulica, anacco:
Nagrucob, nagidda cas maysa a leon,
Ken cas maysa a leon a babai; asino ti macariing kencuana?
Dinto umadayo ti cetro ken Juda,
Uray ti sarucod ti agturay di umadayo iti baet dagiti sacsacana,
Agingga iti di umay ni Mamagcacappia; 
Ket isu ti tulnoganto dagiti il-ili.
Igalgalutan iti puon ti uvas ti urbonna,
Ket ti urbon ti asnona iti napili a lanut ti uvas;
Linabaanna iti arac dagiti cawcawesna, ken iti dara dagiti uvas ti pagananayna:
Dagiti matana palabbagaento ti arac,
Ket dagiti ngipenna papurawento ti gatas.
Ni Zabulon agnaedto cadagiti pagsangladan ti baybay.
Ket isu ti pagsangbayanto dagiti sasacayan;
Ket sadiay Sidon ti pagpatenggaanto ti beddengna.
Ni Isaacar isu ti asno a napigsa 
Agidda cadagiti apon dagiti carcarnero:
Ket nakitana ti maysa a paginanaan a naimbag idi,
Ket ti daga a nacaay-ayo idi:
Ket imbabana ti abagana tapno awitenna,
Ket nagbalin nga adipen iti panagbannog.
Ni Dan ocomennanto dagiti cacailianna,
A cas maysa cadagiti tribu ti Israel.
Ni Dan maysanto nga uleg iti dalan,
Maysanto a carasaen iti lipit,
A cumagat cadagiti mucmucod ti cabayo,
Iti casta ti agsacay kencuana tinnagenna iti licud.
Inur-urayco idi ti panangispalmo, O Jehova.
Ni Gad, duclosento ti maysa a sangcabuyot;
Ngem isu dumoclosto cadagiti mucmucodda.
Ti tinapay ni Aser aglablabonanto,
Ket isu itednanto dagiti nanam a naarian.
Ni Nephtali ugsa a babai a nabaybayaan:
Mangted cadagiti nasayaat a balbalicas.
Ni Jose maysa a sanga a sibubunga,
Sanga a sibubunga iti abay ti maysa nga ubbog;
Dagiti sarsaringitna cumalatcatda iti bacud.
Dagiti pumapana pinarparigatda,
Ket pinampanada, ket kinamatcamatda:
Ngem ti ba-ina nagtuloy iti pigsa,
Ket dagiti ig-igam dagiti im-imana napapigsada,
Gapu cadagiti im-ima ti Mannacabalin ni Jacob.
(Isu a naggapuan ti pastor, ti bato ni Israel),
Aggapu iti Dios ni amam met laeng, ti tumulongto kenca,
Ket aggapu iti Mannacabalin amin ti mamendicionto kenca,
Cadagiti benbendicion ti langit a nangato, Benbendicion ti yuyeng nga agiyan iti baba,
Benbendicion dagiti sussuso, ken ti aanacan.
Dagiti benbendicion ni amam Dacdackelda idi ngem dagiti benbendicion dagiti capuonac
Inggana dagiti pungto a caadaywan dagiti turturod nga agnanayon:
Dagitoy addadanto iti olo ni Jose.
Ken iti cuppocuppo ti naisina cadagiti cacabsatna a lallaki.
Ni Benjamin isu ti lobo nga agagagaw:
Iti bigat canennanto ti sinamsam,
Ket iti rumabii, binglayennanto ti inagaw.
Amin dagitoy isuda dagiti sangapulo ket dua a caputotan ni Israel: ket daytoy ti sinao ni amada cadacuada, ket binendicionanna ida; tummunggal maysa mayannatup iti pammendicionna, binendicionanna ida.
Ket imbilinna cadacuada, ket kinunana cadacuada, siac maitiponacto cadagiti cacabagiac: iponpondacto a maitipon cadagiti dadackelco idiay rukib nga adda iti talon ni Ephron a Hetheo,
Idiay rukib nga adda iti talon idiay Macpela, iti sango ti Mamre, sadiay daga a Canaan, isu a ginatang ni Abraham agraman ti talon ken Ephron a Hetheo, tapno tagicuaenna a pagtamtamnan:
Sadiay ti nangiponponanda cada Abraham ken Sara, nga asawana; idiay ti nangiponponanda cada Isaac ken Rebecca, nga asawana; ket sadiay ti nangiponponanda ken Lea:
Ti Ipapatayna.
Ti talon ken ti rukib nga adda idiay, isu a nagatang cadagiti annac ni Heth.
Ket idi nalpasen ni Jacob ti panangbilbilinna cadagiti annacna, incucotna dagiti sacsacana idi iddana, ket inyawatna ti cararuana, ket naitipon cadagiti cabcabagianna.
GENESIS 
Ket ni Jose inapungolna ti rupa ni amana, ket sinangitanna, ket inagcanna.
Ket ni Jose imbilinna cadagiti ad-adipenna a mangngagas nga embalsamarenda ni amana nga balcutenda; ket dagiti mangngagas binalcutda ni Israel nga iniccanda ti balsamo.
Ket tinungpalda kencuana dagiti uppat a pulo nga aldaw; ta casta ti panagtungpal idi dagiti al-aldaw ti panagembalsamar: ket dagiti Egipcios sinangitanda bayat ti pitopulo nga aldaw.
Ket iti calpasan dagiti al-aldaw a panagsangit kencuana, ni Jose sinaona cadagiti adda iti balay ni Faraon, cuncunana, No ita nacasaracac ti parabur cadagiti matayo, dawatec cadacayo, saoenyo coma, cadagiti lapayag ni Faraon, a cunayo.
Ni amac insapatana caniac a kinunana, Adtoy, matayac; iti tanemco a kinutcotco nga agservi caniac sadiay daga a Canaan, idiayto ti pangiponponam caniac
Ita ngarud, dawatec kenca, ipalubosmo nga sumang-atac, ken iponponco ni amac, saacto agsubli.
Ket ni Faraon kinunana, Inca sumang-at, ket iponponmo ni amam, a cas insapatana kenca.
Ket ni Jose simmang-at a nangiponpon ken amana; ket kimmuyog kencuana amin dagiti ad-adipen ni Faraon, ken amin dagiti pangpanglacayen iti balayna ken amin dagiti pangpanglacayen iti daga nga Egipto,
Ken amin dagiti sangacabbalay ni Jose, ken dagiti cacabsatna a lallaki, ken dagiti sangacabbalay ni amana: isuna la nga imbatida sadiay daga a Gosen dagiti annacda a babassit, ken dagiti an-animalda a dadackel.
Ket simmang-at a kimmuyog kencuana dagiti luglugan ken tattao nga agcabcabayo: ket isu idi ti dackel unay a bunggoy.
Ket nacagtengda agingga iti pagtaltagan idiay Atad, nga adda iti casumbangir ti Jordan, ket sadiay nagdung-awda iti dackel unay ken napalalo a panagdung-aw: ket inaramidna ti maysa a panangdung-aw ken amana cadagiti pito nga aldaw.
Ket idi nakita dagiti agnaed sadiay a daga, dagiti Cananeo, daydi dung-aw idiay pagtaltagan idiay Atad, kinunada, Daytoy isu ti nalabes a dung-aw iti biang dagiti taga Egipto: isu ti gapuna a napanaganan iti Abel-mizraim, nga adda iti casumbangir ti Jordan.
Ti Pannacaitabon ni Jacob sadiay Macpela
Ket dagiti annacna inaramidda kencuana cas imbilinna cadacuada:
Ta dagiti annacna impanda idiay daga a Canaan, ket imponponda iti rukib ti talon a Macpela, isu a ginatang ni Abraham tapno tagicuaenna a pagtamtamnan, ken Ephron a Heth, iti sango ti Mamre agraman ti talon.
Ket ni Jose nagsubli sadiay Egipto, isu, ken dagiti cacabsatna a lallaki, ken amin dagiti simmurot kencuana a nangiponpon ken amana, iti calpasan ti panangiponponna ken amana.
Ti Kinaimbag ni Jose cadagiti Cacabsatna
Ket idi a nakita dagiti cacabsat ni Jose a natay ni amada, kinunada, Nalabit a guraennatayto, ni Jose, ket supapacannatayto nga awan curangna cadagiti amin a dakes nga inaramidtayo kencuana.
Ket pinaibagada ken Jose, kinunada, Ni amam imbilinna idi di pay natay a kinunana,
Saoenyonto ti castoy ken Jose, Dawatec kenca ita, Pacawanem, ti salungasing dagiti cacabsatmo, ken ti basolda ta dakes ti inaramidda kenca
Ket ita, dawatenmi kenca, Pacawanem ti salungasing dagiti ad-adipen ti Dios ni amam
Ket ni Jose nagsangit idi nakisaoda kencuana.
Ket dagiti cacabsatna napanda met ket nagpaclebda iti sangoanan ti rupana, ket kinunada, Adtoy, dacami dagiti ad-adipenmo.
Ket ni Jose kinunana cadacuada, Dicayo agbuteng: ta siac addaac aya iti akem ti Dios?
Ket dacayo, pinanagemyo ti dakes; caniac ngem pinanagem ti Dios a naimbag, tapno pagbanagenna cas adda ita, tapno ispalenna dagiti adu a tattao a sibibiag.
Ita ngarud, dicayo agbuteng: siac taraonancayto, ken dagiti annacyo a babassit
Ket liniwliwana ida, ket nagsao a siaayat cadacuada.
Ti Ipapatay ni Jose.
Ket ni Jose nagnaed sadi Egipto, isu ken dagiti sangacabbalay ni amana: ket nagbiag ni Jose cadagiti sangagasut ket sangapulo a tawen.
Ket ni Jose nakitana dagiti appococ iti tuud ni Ephraim: dagiti met annac ni Maquir, nga anac a lalaki ni Manases, nayanacda cadagiti tumtumeng ni Jose.
Ket ni Jose kinunana cadagiti cacabsatna, Matayac; ngem ti Dios sarungcarannacayto a di bumurong, ket pasangatennacayto ditoy a daga a mapan iti daga nga incarina a sisasapata ken Abraham, ken Isaac, ken Jacob.
Ket ni Jose sinapataanna cadagiti annac ni Israel, cuncunana, Ti Dios sarungcarannacayto a di bumurong, ket dacayo alaenyonto ditoy dagiti tultulangco.
Ket ni Jose natay idi nagtawen iti sangagasut ket sangapulo: ket inimbalsamarda, ket naicabil iti maysa a lungon sadi Egipto.
EXODO 
Pannacaparigat ti Israel sadi Egipto.
Dagitoy dagiti nagnagan dagiti annac ni Israel a simrec sadi Egipto; tunggal maysa a lalaki agraman familiana kinacuyog ida ni Jacob.
Da Ruben, Simeon, Levi ken Juda,
Da Issacar, Zabulon ken Benjamin,
Da Dan ken Neftali, ken Gad ken Aser.
Ket amin dagiti tattao a nagtaudda iti lasag ni Jacob pitopuloda a carcararua; ket ni Jose addan idi sadi Egipto.
Ket ni Jose natay ken amin dagiti cacabsatna ken amin daydi a caputotan.
Ket dagiti annac ni Israel immaduda, ket wimmadwadda iti casta unay, ket nabungada ket nagbalinda a naglablabes iti pannacabalin; ket ti daga napusec cadacuada.
Idi cuan nabangon ti baro nga ari sadiay Egipto, isu a di nangbigbig ken Jose.
Ket kinunana cadagiti iturayanna, Kitaenyo, dagiti tattao nga annac ti Israel ad-aduda ken manmannacabalinda ngem datayo:
Umaycayo, agaramidtayo a sisasaririt cadacuada di la ket ta umadaduda pay, ket no mapasamac ti gubat, tumiponda pay cadagiti cabcabusortayo, ket makicabilda cadatayo, ket pumanawda ditoy a daga.
Iti casta insaadda dagiti mangdagdag cadacuada a mamadagsen cadagiti awawitda
Ket imbangonanda ni Faraon cadagiti il-ili a pagipenpenan iti taraon, a Pitom ken Rameses.
Ngem no casano ti pammarparigatda cadacuada, ad-adda met ti yaaduda ken ad-adda ti panagrucbusda
Ket matoocanda iti maipanggep cadagiti annac ti Israel.
Ket dagiti Egipcios inadipenda a siiinget unay dagiti annac ti Israel:
Ket pinapaitda ti panagbiagda iti nacaro a pannacaadipen, iti panagmasa ken panagladrillo, ken amin a kita ti pacaaramatan iti talon, amin nga aramidda, isu a pinangadipenda iti napalalo cadacuada.
Ket ti ari ti Egipto imbagana cadagiti mammaltot nga Hebreas, a ti nagan ti maysa Sifra, ket ti nagan caduana Pua:
Ket kinunana, Intono mamaltotcayo cadagiti Hebreas, ket makitayo ida idiay pagpaanacan; no anac a lalaki, patayenyonto ngarud; ngem no anac a babai, agbiagto.
Ngem dagiti mammaltot nagbutengda iti Dios, ket dida inaramid ti cas imbilin ti ari ti Egipto cadacuada, no di ket biagenda idi dagiti ubbing a lallaki.
Ket pinaayaban ti ari ti Egipto dagiti mammaltot, ket kinunana cadacuada, Apayapay nga inaramidyo daytoy, ket biniagyo dagiti ubbing a lallaki?
Ket dagiti mammaltot kinunada ken Faraon, Gapu ta dagiti babbai nga Hebreas saanda a cas cadagiti babbai nga Egipcias; ta isuda nasiglatda, ket nacapasngaydan no dipay macadanon ti mammaltot cadacuada.
Ket ti Dios inaramidna ti imbag cadagiti mammaltot: ket immadu dagiti tattao, ket nagbalinda a mannacabalin unay.
Ket naaramid a gapu ta dagiti mammaltot nagbutengda iti Dios, isu inaramidna ida a sagsangacabbalayan.
Ket imbilin ni Faraon cadagiti amin nga iturayanna, a cunana, Tunggal lalaki, nga anac a tumao, yanudyonto iti carayan, ket tunggal anac a babai biagenyonto.