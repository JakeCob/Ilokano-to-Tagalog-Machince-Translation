EXODO 
Pannacaparigat ti Israel sadi Egipto.
Dagitoy dagiti nagnagan dagiti annac ni Israel a simrec sadi Egipto; tunggal maysa a lalaki agraman familiana kinacuyog ida ni Jacob.
Da Ruben, Simeon, Levi ken Juda,
Da Issacar, Zabulon ken Benjamin,
Da Dan ken Neftali, ken Gad ken Aser.
Ket amin dagiti tattao a nagtaudda iti lasag ni Jacob pitopuloda a carcararua; ket ni Jose addan idi sadi Egipto.
Ket ni Jose natay ken amin dagiti cacabsatna ken amin daydi a caputotan.
Ket dagiti annac ni Israel immaduda, ket wimmadwadda iti casta unay, ket nabungada ket nagbalinda a naglablabes iti pannacabalin; ket ti daga napusec cadacuada.
Idi cuan nabangon ti baro nga ari sadiay Egipto, isu a di nangbigbig ken Jose.
Ket kinunana cadagiti iturayanna, Kitaenyo, dagiti tattao nga annac ti Israel ad-aduda ken manmannacabalinda ngem datayo:
Umaycayo, agaramidtayo a sisasaririt cadacuada di la ket ta umadaduda pay, ket no mapasamac ti gubat, tumiponda pay cadagiti cabcabusortayo, ket makicabilda cadatayo, ket pumanawda ditoy a daga.
Iti casta insaadda dagiti mangdagdag cadacuada a mamadagsen cadagiti awawitda
Ket imbangonanda ni Faraon cadagiti il-ili a pagipenpenan iti taraon, a Pitom ken Rameses.
Ngem no casano ti pammarparigatda cadacuada, ad-adda met ti yaaduda ken ad-adda ti panagrucbusda
Ket matoocanda iti maipanggep cadagiti annac ti Israel.
Ket dagiti Egipcios inadipenda a siiinget unay dagiti annac ti Israel:
Ket pinapaitda ti panagbiagda iti nacaro a pannacaadipen, iti panagmasa ken panagladrillo, ken amin a kita ti pacaaramatan iti talon, amin nga aramidda, isu a pinangadipenda iti napalalo cadacuada.
Ket ti ari ti Egipto imbagana cadagiti mammaltot nga Hebreas, a ti nagan ti maysa Sifra, ket ti nagan caduana Pua:
Ket kinunana, Intono mamaltotcayo cadagiti Hebreas, ket makitayo ida idiay pagpaanacan; no anac a lalaki, patayenyonto ngarud; ngem no anac a babai, agbiagto.
Ngem dagiti mammaltot nagbutengda iti Dios, ket dida inaramid ti cas imbilin ti ari ti Egipto cadacuada, no di ket biagenda idi dagiti ubbing a lallaki.
Ket pinaayaban ti ari ti Egipto dagiti mammaltot, ket kinunana cadacuada, Apayapay nga inaramidyo daytoy, ket biniagyo dagiti ubbing a lallaki?
Ket dagiti mammaltot kinunada ken Faraon, Gapu ta dagiti babbai nga Hebreas saanda a cas cadagiti babbai nga Egipcias; ta isuda nasiglatda, ket nacapasngaydan no dipay macadanon ti mammaltot cadacuada.
Ket ti Dios inaramidna ti imbag cadagiti mammaltot: ket immadu dagiti tattao, ket nagbalinda a mannacabalin unay.
Ket naaramid a gapu ta dagiti mammaltot nagbutengda iti Dios, isu inaramidna ida a sagsangacabbalayan.
Ket imbilin ni Faraon cadagiti amin nga iturayanna, a cunana, Tunggal lalaki, nga anac a tumao, yanudyonto iti carayan, ket tunggal anac a babai biagenyonto.
Ni Moises nayanac ket nailemmeng
Ket napan ti maysa a lalaki iti caputotan ni Levi, ket innalana nga asawa ti maysa nga anac a babai ni Levi. 
Ket ti babai nagsicug, ket naganac iti lalaki: ket idi nakitana a nalibnos nga ubing, inlemmengna iti bayat ti tallo a bulan.
Ket idi dina mabalin nga ilemmengen, inyalaanna iti maysa a bassit a bilog a runo a ginalagalaanna iti pitac ken betun; ket idiay ti nangicabilanna iti ubing, ket indissona iti carorootan iti igid ti carayan.
Ket ti cabsatna a babai nagyan iti adayo tapno maammoanna ti maaramid kencuana.
Ket ti anac a babai ni Faraon immulog nga agdigos iti carayan; ket dagiti babbalasangna agpagpagnada iti igid ti carayan: ket nakitana ti bassit a bilog cadagiti roroot, ket binaonna ti balasangna a mangala.
Ket linuctanna, ket nakitana ti ubing: ket adtoy a ti ubing nagibit
Ket simnec ti caasina kencuana, ket kinunana, Daytoy ti maysa cadagiti annac dagiti Hebreos.
Idin ti cabsatna a babai kinunana iti anac a babai ni Faraon, Innacto ayaban nga agpaay kenca ti maysa a babai nga Hebrea a mangtagibi iti ubing a gapu kenca?
Ket ti anac a babai ni Faraon kinunana kencuana, Inca
Ket ti balasang napan, ket inayabanna ti ina ti ubing.
Ket ti anac a babai ni Faraon kinunana kencuana, Alaem daytoy nga ubing, ket tagibiem gapu caniac ket itedconto kenca ti gongonam
Ket ti babai innalana ti ubing ket tinagibina.
Ket ti ubing dimmackel, ket impanna iti anac a babai ni Faraon, ket isu (ti ubing) nagbalin a pannacaanacna
Ket in-galadna ti naganna a Moises, ket kinunana, Gapu ta iti danum ti nangalaac kencuana.
Ket naaramid cadagidiay nga al-aldaw, a idi ni Moises numakem, napan cadagiti cacabsatna, ket nakitana dagiti rigrigatda: ket nakitana ti maysa nga Egipcio a kimmabil iti maysa nga Hebreo a maysa cadagiti cacabsatna.
Ket nagtaliataliaw ket idi makitana nga awan tao, pinatayna ti Egipcio, ket inlumlumna iti cadaratan.
Ket nagsursur iti maicadua nga aldaw, ket adtoy ti dua a lallaki nga Hebreos agcabcabilda: ket kinunana iti akinbasol, Apayapay a ranggasam ti capadam?
Ket kinunana, Asino ti namangon kenca a maysa a principe ken mangocom cadacami
Ket ni Moises nagbuteng, ket kinunana, Agpayso nga ti naaramid naammoan.
Idi a naammoan ni Faraon daytoy nga aramid, kinayatna idi a patayen ni Moises
Ngem ni Moises nagtalaw iti sango ni Faraon, ket nagnaed iti daga a Madian: Ket nagtugaw iti sibay ti maysa a bobon.
Ti padi sadi Madian adda pito nga annacna a babai: ket isuda immayda agsacdu, ket pinunnoda dagiti colcolloong a pamainumanda iti pangen ni amada.
Ket dagiti agpapaarab immayda, ket pinapanawda ida; ngem ni Moises timmacder ket inarayatna ida, ket impainumna dagiti arbanda.
Ket idi nga simmangpetda ken Raquel nga amada, isu kinunana, Ania ti gapuna a nagsublicayo iti castoy a cabiitna ita nga aldaw?
Ket kinunada, Ti maysa nga Egipcio inispalnacami iti ima dagiti agpapaarab, ket insacduannacami pay, ket ti pinainumna ti pangen.
Ket isu kinunana cadagiti annacna a babbai, Ket sadino ti yanna
Apayapay a binay-anyo dayta a tao
Ayabanyo, tapno mangan iti tinapay.
Ket ni Moises immannugot a nakipagnaed iti lalaki, ket isu intedna ken Moises ti anacna a babai a Sefora.
Ket daytoy nangyanac iti maysa a lalaki, ket ni Moises pinanagananna iti Gersom; ket kinunana, Siac nagyanac a gangannaet iti saanco a daga.
Ket naaramid iti panaglasat dagidiay adu nga al-aldaw a natay ti ari ti Egipto: ket dagiti anac ti Israel nagasugda a gapu iti pannacaadipen, ket nagickisda, ket ti ickisda dimmanon iti Dios gapu iti pannaca-adipen.
Ket ti Dios dinengngegna ti sasainnecda, ket ti Dios linagipna ti tulagna ken Abraham, ken Isaac, ken Jacob.
Ket ti Dios minatmatanna dagiti annac ti Israel, ket ti Dios linagipna ida.
Ni Moises agay-aywan idi cadagiti an-animal ni Jetro a catuganganna a lalaki a padi idiay Madian: ket impanna ti arban iti malicudan ti let-ang, ket dimmanon iti bantay ti Dios agingga iti Horeb.
Ket ti angel ni Jehova nagparang kencuana iti maysa a gilayab ti apuy iti tengnga ti maysa a cayo a bassit; ket minatmatanna, ket, adtoy a ti cayo a bassit dumardarang iti apuy, ket ti cayo a bassit saan idi a mauram.
Ket ni Moises kinunana, Ita sumibayacto, ket kitaec daytoy dackel a buya, no ania ti gapuna a ti cayo a bassit saan a mauram.
Ket ni Jehova idi makitana, a simmibay nga agbuya, ti Dios inaoaganna nanipud iti tengnga ti cayo a bassit ket kinunana, Moises, Moises
Ket isu kinunana, Adtoyac.
Ket kinunana, Dica umasideg ditoy: iccatem dagiti zapatosmo cadagita sacsacam, ta ti disso a yanmo daga a nasantoan.
Maysa pay kinunana, Siac ti Dios ni amam, ti Dios ni Abraham, ti Dios ni Isaac, ken ti Dios ni Jacob
Ket ni Moises inapputna ti rupana; ta nagbuteng a kimmita iti Dios.
Ket ni Jehova kinunana, Pudno a nakitac ti ladingit ti ilic nga adda sadi Egipto, ket dinengngegco ti unnoyda gapu cadagiti managdagdag cadacuada ta ammoc dagiti leddaangda;
Ket bimmabaacon tapno ilisic ida iti ima dagiti Egipcios, ken tapno ipanawco ida idiay a daga nga ipan iti maysa a naimbag ken nalawa, iti maysa a daga a pagayusan ti gatas ken diro; iti yan ti Cananeo, ken ti Heteo, ken ti Amorreo, ken ti Perezeo, ken ti Heveo, ken ti Jebuseo.
Ket ita, adtoy a ti unnoy dagiti annac ti Israel dimmanon caniac maysa pay nakitacon ti pammarparigat nga ipapaay cadacuada dagiti Egipcios.
Umayca ngarud ita, ket ibaoncanto ken Faraon tapno ipanawmo ti ilic nga annac ti Israel iti Egipto.
Ket ni Moises kinunana iti Dios, Asinoac a mapan aya ken Faraon, ken mangipanaw iti Egipto cadagiti annac ti Israel?
Ket kinunana, kinapudnona nga addaacto kenca; ket daytoyto ti pagilasinan kenca a siac imbaonca; Calpasanto ti panangalam iti ili sadi Egipto, agdaydayawcayo iti Dios iti rabaw daytoy a bantay.
Ket ni Moises kinunana iti Dios, Adtoy no dumtengac cadagiti annac ti Israel, ket cunacto cadacuada, Ti Dios dagiti ammayo imbaonnac cadacayo, ket no isuda ta saludsudenda caniac, Asino ti naganna
ania ti isungbatconto cadacuada?
Ket ti Dios kinunana ken Moises, SIAC TI SIAC: ket kinunana, castoy ti saoemto cadagiti annac ti Israel NI SIAC ti nangibaon caniac cadacayo.
Ket ti Dios kinunana pay ken Moises, Castoy ti saoemto cadagiti annac ti Israel, Ni Jehova a Dios dagiti ammayo, a Dios ni Abraham, a Dios ni Isaac, ken Dios ni Jacob, imbaonnac cadacayo: daytoy ti naganco nga agnanayon, ket daytoy ti pacalaglagipac cadagiti isu-amin a caputotan.
Inca, ket gimongem dagiti lallacay ti Israel, ken cunam cadacuada, Dios ni Abraham, ni Isaac, ken ni Jacob, nagparang caniac a kinunana, Kinapudnona a sinarungcarancayon, ket nakitac ti maaramid cadacayo iti Egipto:
Ket kinunacon, Alaencayto manipud iti pammarparigat ti Egipto a ipan sadiay daga ti Cananeo, ken ti Heteo, ken ti Amorreo, ken ti Perezeo, ken ti Heveo, ken ti Jebuseo, iti maysa a daga a pagayusan ti gatas ken diro.
Ket ipangagdanto ti timecmo: ket incanto, sica ken dagiti lallacay ti Israel, iti ari ti Egipto, ket cunayonto kencuana, Ni Jehova a Dios dagiti Hebreos nasaracannacami: Ket ita palubosannacami, dawatenmi kenca, nga incami iti let-ang iti bayat dagiti tallo nga aldaw, tapno aramidenmi ti daton ken Jehova a Diosmi.
Ket ammoc a ti ari ti Egipto dinacayto palubosan a mapan, saan, saan a babaen iti napigsa nga ima.
Ket siac yunnatconto ti imac, ket dusaecto ti Egipto cadagiti amin a datdatlagco nga aramidecto iti beddengna: ket iti calpasanna palubosannacayto.
Ket iccacto ti parabur daytoy nga ili iti imatang dagiti Egipcios: ket maaramidto nga intono pumanawcayo, saancayto nga agtalaw nga imaima:
Ngem tunggal babai agkiddawto iti carrubana ken iti sangailina iti balayna, cadagiti araruaten a pirac ken araruaten a balitoc, ken pagpagan-anay: ket iyaroatyonto ida cadagiti annacyo a lallaki ken babai; ket samsamenyonto ti cucua dagiti Egipcios.
Ni Moises Awatenna dagiti pannacapatalged a pagilasinan ken carcari
Ket ni Moises simmungbat ket kinunana, Ngem, adtoy, didacto patien ket didanto imdengan ti timecco; ta cunadanto, ni Jehova, Saan a nagparang kenca.
Ket ni Jehova kinunana kencuana, Ania dayta adda ita imam
Ket isu kinunana, Maysa a sarucod.
Ket kinunana, Ipurruacmo iti daga
Ket impurruacna iti daga, ket nagbalin nga uleg; ket ni Moises inadayoanna idi.
Ket ni Jehova kinunana ken Moises, Unnatem ta imam ket iggamam ti ipusna; (ket inyunnatna ti imana ket iniggamanna, ket nagbalin a sarucod iti imana:)
Tapno patienda a ni Jehova a Dios dagiti ammada, ti Dios ni Abraham, ti Dios ni Isaac, ken Dios ni Jacob, nagparang kenca.
Ket ni Jehova kinunana kencuana, Isucsucmo ita ti imam ita barucongmo
Ket insucsucna ti imana iti barucongna: ket idi nga iniccatna, adtoy nagcucutel ti imana, a nagpuraw a cas la nieve.
Ket kinunana, Isucsucmo manen ta imam iti barucongmo. (Ket insucsucna manen ti imana iti barucongna; ket idi nga iniccatna ti imana iti barucongna, adtoy ta nagsubli a cas idi lasagna a sigud.)
Ket maaramidto a no didaca patien, wenno dida italtalec ti timec ti umuna a pagilasinan, patiendanto ti timec ti maudi a pagilasinan.
Ket maaramidto a no didanto pay la patien dagitoy nagcadua a pagilasinan, wenno dida ipangag ti timecmo, mangalacanto iti danum ti carayan, ket ibuyatmonto iti daga a namaga: ket ti danum nga alaem iti carayan agbalinto a dara iti daga a namaga.
Ket ni Moises kinunana ken Jehova, O, Apo, saanac a tao a somasao, uray idi nalabes a tiempo wenno ita ken uray nanipud idi nakisaoca itoy adipenmo; ta naullayatac nga agsao ket natabbed ti dilac.
Ket ni Jehova kinunana kencuana, Asino ti nangaramid iti ngiwat ti tao
wenno asino ti mamagumel, wenno mamagtuleng, wenno mamagkita, wenno mamagbulsec ti tao
Saan aya nga siac a Jehova?
Inca ngarud ita ta addaacto iti ngiwatmo ket isurocanto iti saoem.
Ket kinunana, O, Apo, dawatec kenca, ibaonmo, babaen iti ima daydiay ibaonmonto.
Ket ni Jehova simged ti pungtotna a maibusor ken Moises, ket kinunana, Awan aya ni cabsatmo nga Aaron, a Levita
Ammoc nga isu ti nalaing nga agsao
Ket maysa pay, adtoy, umaynaca sabten: ket apaman a makitanacanto, agragsacto iti pusona.
Ket saoemto kencuana, ket paisaomto kencuana dagiti sasao: ket addaacto iti ngiwatmo ken iti ngiwatna, ken isurocayto iti aramidenyonto.
Ket isunto ti pannacangiwatmo iti ili; ket maaramidto nga isunto ti ngiwatmo, ket sicanto ti pannaca-Diosna.
Ket iggamamto daytoy a sarucod, isu a pangaramidmonto cadagiti pagilaslasinan.
Agsubli sadiay Egipto
Ket ni Moises napan nagsubli ken Jetro a catuganganna a lalaki, ket kinunana kencuana, dawatec kenca, Palubosannac, nga agsubli cadagiti cacabsatco nga addada sadi Egipto, bareng no addada pay a sibibiag
Ket ni Jetro kinunana ken Moises, Inca a sitatalna.
Ket ni Jehova kinunana ken Moises idiay Madian, Inca, agsublica idiay Egipto; ta amin dagiti nagtarigagay iti pataymo nataydan.
Ket ni Moises innalana ti asawana ken dagiti annacna ket insacayna ida iti maysa nga asno, ket nagsubli idiay daga nga Egipto: ket ni Moises incuyogna iti imana ti sarucod ti Dios.
Ket ni Jehova kinunana ken Moises, Intono agsublica sadi Egipto, kitaem ta aramidem iti saclang ni Faraon amin dagiti datdatlag nga incabilco ita imam: ngem siac patangkenecto ti pusona, ket dinanto palubosan ti ili.
Ket cunamto ken Faraon, Castoy ti cuna ni Jehova, ti Israel isu ti anacco, ti inauna nga anacco:
Ket siac kinunac kenca idi, Bayam a pumanaw ti anacco, tapno agdaydayaw caniac; ket dica kinayat a pinalubosan idi: adtoy a siac patayeecto ti anacmo, ti inauna nga anacmo.
Ket naaramid iti dalan iti yan a pagsangsangbayan, ni Jehova sinaracna, ni Moises kinayatna a papatayen.
Idin ni Zifora nangala iti bato a natadem ket kinugitna ti anacna, ket ti nageppas imbatona iti saca ni Moises; ket kinunana, Pudno a sica ti novioc iti dara.
Iti casta ti Dios dina siningsinga
Idin ni Zifora kinunana, Sica novioca iti dara gapu iti panagcugit.
Masabetna ni Aaron.
Ket ni Jehova kinunana ken Aaron, Inca sabaten ni Moises idiay let-ang
Ket napan, ket sinabatna idiay bantay ti Dios, ket inagcanna.
Ket ni Moises sinaritana ken Aaron amin dagiti sinao ni Jehova, isu a nacaibaonanna kencuana, ken amin dagiti pagilaslasinan nga imbilinna kencuana.
Ket da Moises ken Aaron napanda inummong amin a lallacay cadagiti annac ti Israel:
Ket ni Aaron sinaona amin dagiti sasao nga insawang ni Jehova ken Moises, ket inaramidna dagiti pagilaslasinan iti imatang ti umili.
Ket ti umili namatida: ket idi nangngegda a ni Jehova sinarungcaranna dagiti annac ti Israel, ket nakitanan ti pagelda, nagtamedda ket nagdaydayawda.
Ni Faraon darisonanna dagiti rebbeng ti Israel.
Ket iti calpasanna da Moises ken Aaron dimmanonda ket kinunada ken Faraon, Castoy ti sao ni Jehova a Dios ti Israel, Bay-am a pumanaw ti umilic tapno inda rambacan ti maysa a fiesta caniac idiay let-ang.
Ket ni Faraon kinunana, Asino ni Jehova nga imdengac coma ti timecna tapno bay-ac a pumanaw ti Israel
Diac am-ammo ni Jehova, ket maysa pay diacto palubosan ti Israel.
Ket isuda kinunada, Ti Dios dagiti Hebreos nasaracnacamin: dawatenmi kenca, palubosannacami, iti tallo nga al-aldaw a magmagna cami coma iti let-ang, ket agidatoncaminto ken Jehova a Diosmi; di la ket ta itinnagna cadacami ti angol wenno campilan.
Ket ti ari ti Egipto kinunana cadacuada, Apayapay a dacayo, Moises ken Aaron, pagsardengenyo ti umili cadagiti aramidda
Incayo cadagiti annungenyo.
Ket ni Faraon, kinunana, Adtoy a dagiti tattao adudan iti daga, ket dacayo paginanaenyo ida cadagiti annungenda.
Ket idi met la nga aldaw ni Faraon imbilinna cadagiti mangdagdagdag cadagiti tattao, ken cadagiti agturturayda, a cunana:
Manipud ita dicayto mangted ti garami cadagiti tattao a pagladrilloda a cas iti nalabes: mapandan agala iti garami a masapulda.
Ket ti bilang dagiti ladrillo, nga ar-aramidenda idi ipaaramidyo cadacuada; awan ti uray ania a kessayenyonto: ta isuda bayanggudawda; isu ti gapuna nga agickisda nga agcuncuna, Palubosannacami nga agdaton iti Diosmi.
Maidagdagsen coma ti annungen dagiti tattao, tapno isu ti pagbannoganda; ket dida coma italtalec dagiti sasao a naulbod.
Ket dagiti mangdagdagdag cadagiti tattao ken dagiti agturturayda rimmuarda, ket nagsaoda cadagiti tattao a kinunada, Castoy ti sinao ni Faraon, Siac diacto mangted ti garami cadacayo.
Incayo dacay met laeng, mangalacayo iti garami no sadino ti pacasaracanyo: ta awanto ti makessay nga aramidyo.
Iti casta dagiti tattao nagwarasda iti lawlaw ti amin a daga nga Egipto a mangala iti garami.
Ket dagiti mangdagdagdag dinagdagda ida a cuncunada, Leppasenyo ti aramidyo, a cas iti inaldaw, a gapuananyo idi adda garami.
Ket dagiti agturturay dagiti annac ti Israel, nga incabil dagiti mangdagdag ni Faraon nga agturay cadacuada, nasapsaplitda, ket nasaludsud cadacuada, Apayapay a dicayo tinungpal ti annongenyo idi calman ken ita a panagladrillo a cas idi cua?
Idin dagiti agturturay dagiti annac ti Israel dimmanonda ken nagasugda ken Faraon a cunada, Apayapay castoy ti aramidem cadagiti ad-adipenmo?
Awan ti maited a garami cadagiti ad-adipenmo, ket cunada cadacami, Ag-ladrillocayo: ket adtoy a mababaot dagiti ad-adipenmo; ngem dagiti cailiam isuda ti yan ti biddut.
Ngem kinunana, Bayanggudawcayo, bayanggudawcayo: gapu a cunayo, Palubosannacami nga agdaton ken Jehova.
Incayo ngarud ita ket agtrabajocayo; ta awanto ti maited cadacayo a garami, nupay casta yawatyonto ti bilang dagiti ladrillo.
Ket dagiti agturturay cadagiti annac ti Israel nakitada a dakes ti casasaadda, idi a naisao, Dicayto kessayan a pulos dagiti ladrilloyo, a rebbengyo iti inaldaw.
Ket pimmanawda ken Faraon idi nasabetda da Moises ken ni Aaron, a nagtacderda iti dalan:
Ket dagiti agturturay, kinunada cadacuada, Ni Jehova imatangannacayo coma ket ipatona; ta dacayo ti nangaramid iti pacaguraanmi cadagiti mata ni Faraon, ken cadagiti mata dagiti ad-adipenna, ta icabilyo iti imada ti campilan a pamatayda cadacami.
Ket ni Moises nagsubli ken Jehova ket kinunana, Apo, apayapay a dakes ti namayam cadagitoy nga umili
ania ti gapuna nga binaonnac?
Ta nanipud idi dimmanonac ken Faraon nga agsao ti naganmo, pinarigatna dagitoy nga umili; ket sica dica met la inispal ti ilim iti uray ania.
Ti Dios baliwanna dagiti carina
Ket ni Jehova kinunana ken Moises, Ita makitamto ti aramidecto ken Faraon: ta babaen iti napigsa nga ima bayannanto ida a pumanaw, ket iti napigsa nga ima papanawennanto ida iti dagana.
Ket ti Dios nakisao ken Moises, ket kinunana kencuana, Siac ni Jehova:
Ket siac nagparangac ken Abraham, ken Isaac ken Jacob, cas Dios a Mannacabalin amin; ngem iti naganco a Jehova saandac a naammoan.
Ket binuangayco met cadacuada ti tulagco a panangtedco cadacuada iti daga a Canaan, ti daga a nagnagnaanda, isu a naggangannaetanda.
Casta met dinengngegco ti sainnec dagiti annac ti Israel, a dagiti Egipcios ad-adipnenda ida; ket linagipcon ti tulagco.
Gapuna a saoem cadagiti annac ti Israel, Siac ni Jehova ket siac ilapsutcayto cadagiti pammarparigat dagiti Egipcios cadacayo, ket ispalencayto iti panangadipenda, ket subbotencayto iti siuunnat a tackiag ken cadagiti naindaclan a panangocom:
Ket alaencayto nga ilic, ket siacto ti Diosyo: ket ammoenyonto a siac ni Jehova a Diosyo a mangilasot cadacayo cadagiti pammarparigat dagiti Egipcios.
Ket iyegcayto iti daga nga insapatac nga ited ken Abraham ken Isaac ken Jacob; ket itdecto cadayo a tawid: siac ni Jehova.
Ket ni Moises castoy ti panangisaona cadagiti annac ti Israel: ngem isuda saanda nga impangag idi ni Moises, a maipanggep iti pagel ti nakemda, ken iti napalalo a pannacaadipen.
Ket ni Jehova insaona ken Moises, a cunana.
Sumrecca, saoem ken Faraon nga ari ti Egipto a bay-anna a pumanaw iti dagana dagiti annac ti Israel.
Ket ni Moises nagsao ken Jehova a kinuna, Adtoy dagiti annac ti Israel didac met impangag idi; casano ngarud ti panangipangag, ni Faraon caniac, siac a dagiti bibbibigco saanda a nacugit.
Ket ni Jehova nakisao cada Moises ken Aaron, ket binilinna ida iti maipaay cadagiti annac ti Israel, ken ni Faraon nga ari ti Egipto, tapno ipanawda dagiti annac ti Israel iti daga nga Egipto.
Dagitoy dagiti pangpangolo cadagiti caputotan dagiti ammada; Dagiti annac a lallaki ni Ruben nga inauna ni Israel: da Hanoc, Fallu, Hezron, ken Carmi; dagitoy dagiti famfamilia ni Ruben.
Ket dagiti annac a lallaki ni Simeon: da Jemuel, ken Jamin, ken Ohad, ken Jaquin, ken Zoar, ken Saul nga anac ti maysa a babai a Cananea; dagitoy dagiti famfamilia ni Simeon.
Ket dagitoy dagiti nagnagan dagiti annac a lallaki ni Levi a mayannurot iti caputotanda: da Gerson, Coat ken Merari; ket dagiti tawen ti panagbiag ni Levi sangagasut ket tallopulo ket pito a tawen idi.
Dagiti annac a lallaki ni Gerson: Libni ken Simei a mayannurot cadagiti famfamiliada.
Ket dagiti annac a lallaki ni Coat: Amram, Isaar, Hebron, ken Uzziel; ket dagiti tawen ti panagbiag ni Coat sangagasut ken tallopulo ket tallo a tawen idi.
Ket dagiti annac a lallaki ni Merari: da Mahali, ken Musi
Dagitoy dagiti famfamilia dagiti Levitas a mayannurot cadagiti caputotanda.
Ket ni Amram inasawana ni Jocabed a cabsat a babai ni amana; inyanacna kencuana da Aaron ken Moises: ket dagiti tawtawen ti panagbiag ni Amram sangagasut, tallopulo ket pito a tawen idi.
Ket dagiti annac a lallaki ni Izar; Cora, Nefeg, ken Zicri.
Ket dagiti annac a lallaki ni Uziel; Misael, Elzafan, ken Zicri.
Ket ni Aaron inasawana ni Elizabet nga anac a babai ni Aminadab, a cabsat a babai ni Naason; ket pinututna kencuana da Nadab, Abiu, Eleazar ken Itamar.
Ket dagiti annac a lallaki ni Core: da Asir, Elcana ken Abiasaf; dagitoy dagiti famfamilia dagiti Coritas.
Ket ni Eleazar nga anac a lalaki ni Aaron nakiasawa iti maysa cadagiti annac a babbai ni Futiel; ket isu pinututna kencuana ni Finees, Dagitoy dagiti pangpangolo dagiti famfamilia dagiti amma dagiti Levitas a mayannurot cadagiti caputotanda.
Dagitoy isuda met laeng da Aaron ken Moises a nagcunaan ni Jehova, Alaenyo dagiti annac ti Israel idiay daga nga Egipto a cas mayannurot iti bungoyda.
Dagitoy dagiti nakisao ken Faraon nga ari ti Egipto, tapno aonenda idiay Egipto dagiti annac ti Israel: dagitoy isuda met laeng da Moises ken Aaron.
Ket naaramid idi aldaw a pannakisao ni Jehova ken Moises idiay daga nga Egipto,
A ni Jehova nakisao ken Moises a cunana, Siac ni Jehova: saoem ken Faraon nga ari sadi Egipto amin nga saoec kenca.
Ket ni Moises kinunana iti sango ni Jehova, Adtoy siac a di nacugit dagiti bibigna, ket casano ti panangipangagto caniac ni Faraon?
Bilin nga annong da Moises ken ni Aaron
Ket ni Jehova kinunana ken Moises, Kitaem ta binalinca a cas Dios ken Faraon; ket ni cabsatmo nga Aaron isunto ti mammadtom.
Sica saoemto amin dagiti ibilinco kenca, ket ni Aaron a cabsatmo ibagananto ken Faraon a bay-anna a pumanaw iti dagana dagiti annac ti Israel.
Ket patangkenecto ti puso ni Faraon, ket paaduecto sadiay a daga nga Egipto dagiti pagilaslasinan caniac ken dagiti datdatlagco.
Ngem ni Faraon saanto a dumngeg cadacayo ket isaadconto ti imac iti Egipto ket ipanawconto dagiti buybuyotco, ti ilic, dagiti annac ti Israel, manipud iti daga nga Egipto, nga aramatec dagiti dadackel a panangocom.
Ket dagiti Egipcios maamoandanto a siac ni Jehova, no ilayatco ti imac iti Egipto ken alaec dagiti annac ti Israel iti tengngada.
Ket casta ti inaramid da Moises ken Aaron; cas imbilin cadacuada ni Jehova, casta ti inaramidda.
Ket ni Moises agtawen idi iti walopulo, ket ni Aaron agtawen met iti walopulo ket tallo idi nakisaoda ken Faraon.
Ti Pagilasinan a sarucod ni Aaron
Ket ni Jehova nakisao cada Moises ken Aaron, a cunana,
No ni Faraon saoenna coma cadacayo, a cunana, Iparangyo ti maysa a datdatlag iti biangyo; cunaemto ngarud ken Aaron, Alaem ti sarucodmo, ket ipurruacmo iti sango ni Faraon tapno agbalin nga uleg.
Ket da Moises ken Aaron napanda ken Faraon, ket inaramidda, a cas ti imbilin idi ni Jehova: ket impurruac ni Aaron ti sarucodna iti sango ni Faraon ken cadagiti ad-adipenna, ket nagbalin nga uleg.
Idin ni Faraon nangayab met cadagiti mamasirib ken managsalamangca: ket isuda met, dagiti a managsalamangcada a taga Egipto, inaramidda met ti casdiay a salamangcada.
Ta ti tunggal maysa impurruacda ti sarucodna, ket nagbalinda nga ul-uleg: Ngem ti sarucod ni Aaron inalun-unna dagiti sarucodda.
Ket ti puso ni Faraon timmangken, ket saanna nga impangag ida; cas sinao idi ni Jehova.
Ni Faraon nasubeg
Ket ni Jehova kinunana ken Moises, Ti puso ni Faraon natangken, madi a mamalubos iti ili.
Inca ngarud no bigat ken Faraon; adtoy, mapan iti danum; ket agtacdercanto iti igid ti carayan a sumabet kencuana; ket icuyogmonto iti imam ti sarucod a nagbalin idi nga uleg.
Ket saoemto kencuana, Ni Jehova a Dios dagiti Hebreos imbaonnac kenca, a cunana, Bay-am a pumanaw ti ilic, tapno agdaydayawda caniac idiay let-ang: ket, adtoy nga agpapan ita dica nangipangag.
Castoy ti sinao ni Jehova, Daytoyto ti pangilasinam a siac ni Jehova: adtoy, cabilecto dagiti dandanum nga addada iti carayan, iti sarucod nga adda iti imac, ket agbalindanto a dara.
Ket dagiti ic-ican nga adda iti carayan mataydanto, ket ti carayan agbuyocto; ket dagiti Egipcios maariecdanto nga uminum iti danum ti carayan.
Ket ni Jehova kinunana ken Moises, Saoem ken Aaron, alaem ti sarucodmo ket yunnatmo ti imam cadagiti dandanum ti Egipto, iti rabaw dagiti carcarayanda, iti rabaw dagiti wawaigda, ken iti rabaw dagiti dandanawda, ken amin a rabaw dagiti liblibtong ti danumda, tapno agbalinda nga dara; ket addanto dara iti amin a daga ti Egipto, uray pay cadagiti pagdanuman a cayo ken casta met cadagiti pagdanuman a bato.
Dandanum agbalinda a dara.
Ket casta ti inaramid da Moises ken Aaron a cas imbilin ni Jehova; ket inlayatna ti sarucod, ket imbaotna cadagiti dandanum nga adda iti carayan, iti imatang ni Faraon ken iti imatang dagiti ad-adipenna; ket amin dagiti dandanum nga adda iti carayan nagbalinda a dara.
Ket dagiti ic-ican nga adda iti carayan natayda; ket ti carayan nagbungsot, ket dagiti Egipcios saanda a nacainum iti danum ti carayan; ket amin a daga sadi Egipto ayan ti dara idi.
Ket dagiti managsalamangca ti Egipto inaramidda met ti casta cadagiti salsalamangcada: ket ti puso ni Faraon napatangken, ket dina ida impangag, cas panagsao idi ni Jehova.
Ket ni Faraon nagawid a nagsubli iti balayna, ket dina pay la impapuso idi daytoy.
Ket amin dagiti Egipcios nagcutcutda iti lawlaw ti carayan a pangalaanda ti danum nga inumen; ta dida mainum ti danum ti carayan.
Ket nagpito nga aldaw calpasan ti panangsugat ni Jehova iti carayan.
Ket ni Jehova kinunana ken Moises, Inca ken Faraon, ket cunam kencuana, Castoy ti cuna ni Jehova, Bayam a pumanaw ti ilic tapno agdaydayawda caniac.
Ket no cas dica cayat a palubosan ida, adtoy, a cadagiti tuctucac dusaecto ti amin a beddengmo:
Ket iti carayan ti pagaduanto dagiti tuctucac, nga umulidanto ket dumanondanto iti balaymo, ken iti uneg ti siled a pagturogam, ken iti rabaw ti pagiddaam, ken iti balay dagiti ad-adipenmo, ken cadagiti iturayam, ken cadagiti horhornom, ken cadagiti pagmasmasaam iti tinapay:
Ket dagiti tuctucac uliendacanto met, ken dagiti iturayam, ken amin dagiti ad-adipenmo.
Ket ni Jehova kinunana ken Moises, Saoem, ken Aaron, Yunnatmo ta imam a siiggem ti sarucod iti rabaw dagiti carcarayan, ken dagiti wawaig ken dagiti dandanaw, ket pasangatem dagiti tuctucac iti daga nga Egipto.
Ket ni Aaron inyunnatna ti imana iti rabaw dagiti dandanum sadi Egipto; ket immuli dagiti tuctucac a namungon iti daga nga Egipto.
Ket dagiti managsalamangca inaramidda ti casta cadagiti salsalamangcada, ket nangpaulida cadagiti tuctucac iti daga nga Egipto.
Idin ni Faraon pinaayabanna da Moises ken ni Aaron, ket kinunana, Agdawatcayo ken Jehova, tapno iccatenna caniac dagiti tuctucac, ken cadagiti iturayac; ket bay-acto a pumanaw ti umili, tapno agdatonda ken Jehova.
Ket ni Moises kinunana ken Faraon, Daytoy ti gundawaymo caniac: ania nga aldaw ti dawatec gapu cadagiti ad-adipenmo, ken iti ilim, tapno dagiti tuctucac mapucawda kenca ken cadagiti balbalaymo, ket iti la carayan ti pagbatianda?
Ket kinunana, Intono bigat
Ket ni Moises kinunana, Maaramid coma cas ti saom; tapno ammoem nga awan sabali a cas ken Jehova a Diosmi.
Ket dagiti tuctucac panawandacanto ken cadagiti balbalaymo ken cadagiti ad-adipenmo ken cadagiti iturayam; ti laeng carayan ti pagbatiandanto.
Ket da Moises ken Aaron pinmanawda iti ayan ni Faraon: ket ni Moises inawaganna ni Jehova maipanggep cadagiti tuctucac nga impanna idi ken Faraon.
Ket ni Jehova inaramidna cas iti dinawat ni Moises; ket dagiti tuctucac natayda cadagiti balbalay, cadagiti parparaangan, ken cadagiti aw-away.
Ket inornongda ida a nabunbunton; ket ti daga nagbuyoc.
Ngem idi nakita ni Faraon nga ada bang-ar idi, pinatangkenna ti pusona, ket dina ida impangag; cas ni Jehova imbagana idi.
Ket ni Jehova kinunana ken Moises, Saoem ken Aaron, Ilayatmo ta sarucodmo, ket baotem ti tapuc ti daga tapno agbalinda a cutcuto iti amin a daga nga Egipto.
Ket casta ti inaramidda; ket ni Aaron inyunnatna ti imana a siiggem iti sarucod, ket imbaotna iti tapuc ti daga, ket timmaud dagiti cutcuto a kimpet iti tao ken iti animal; amin a tapuc iti daga nagbalin a cutcuto iti isu-amin a daga nga Egipto.
Ket dagiti managsalamangca inaramatda dagiti salsalamangcada tapno mangpataudda cadagiti cutcuto, ngem dida nabalinan: ket kinuto idi ti tao ken ti animal.
Idin dagiti managsalamangca kinunada ken Faraon, Ramay ti Dios daytoy: ket ti puso ni Faraon napatangken, ket saanna ida nga impangag; cas idi sinao ni Jehova.
Ket ni Jehova kinunana ken Moises, Bumangonca a masapa no bigat ket sumangoca ken Faraon; adtoy, ta mapan iti danum; ket cunam kencuana, Ni Jehova castoy ti saona, Bay-am a pumanaw ti ilic tapno agdaydayawda caniac.
Ta, no dica bay-an a pumanaw ti ilic, adtoy, ta ibaonconto kenca, ken cadagiti ad-adipenmo, ken cadagiti iturayam, ken cadagiti balbalaymo, ti pinangen a ngilngilaw: ket dagiti balbalay dagiti Egipcios mapnodanto cadagiti ngilngilaw a pinangen, ken ti pay daga a pagyananda.
Ket iti dayta nga aldaw salacnibacto ti daga a Gosen, isu a pagnaedan ti ilic, ta awanto ti pinangen a ngilngilaw sadiay; tapno pacaammoam a siac ni Jehova iti tengnga ti daga.
Ket ilasinconto ti ilic iti iturayam: intono bigat addanto daytoy a pagilasinan.
Ket ni Jehova inaramidna a casta; ket limtuad ti pinangen a ngilaw a macasemsem unay iti balay ni Faraon ken cadagiti balbalay dagiti ad-adipenna; ket iti amin a daga nga Egipto, ti daga limmaad gapu cadagiti pinangen a ngilaw.
Ket ni Faraon pinaayabanna da Moises ken Aaron, ket kinunana, Incayo, agdatoncayo iti Diosyo iti sacup ti dagac.
Ket ni Moises kinunana, Saan a maiparbeng nga aramidenmi ti casta; ta idatonminto ti macarurod dagiti Egipcios ken Jehova a Diosmi: adtoy, idatonminto aya ti carurod dagiti Egipcios iti sango dagiti matada ket didacamto ngata uburen?
Tallo nga aldaw a magmagnacamto iti let-ang, ket mangidatoncamto ken Jehova a Diosmi, cas iti ibagananto cadacami.
Ket ni Faraon kinunana, Palobusan cayto a pumanaw tapno agdatoncayto ken Jehova a Diosyo iti let-ang; isuna laeng a dicayto umadadayo unay: idawdawatandac.
Ket ni Moises kinunana, Adtoy, panawancan, ket dawatecto ken Jehova a dagiti pinangen a ngilaw panawanda ni Faraon, ken dagiti ad-adipenna, ken ti ilina, intono bigat: isuna laeng a ni Faraon di coma mangallilawen iti dina panangpalubos iti umili a mapan agdaton ken Jehova.
Ket ni Moises pinanawanna ni Faraon, ket nagdawat ken Jehova.
Ket ni Jehova inaramidna cas insawang ni Moises; ket pinapanawna dagiti pinangen a ngilaw ken Faraon ken cadagiti ad-adipenna ken cadagiti iturayanna; awan ket maysa a natda.
Ket ni Faraon timmangken pay laeng iti pusona iti daytoy a daras, ket dina pinalubosan ti umili.
Idin ni Jehova kinunana ken Moises, Inca ken Faraon ket ibagam kencuana, 
Castoy ti cuna ni Jehova
Adtoy, ti ima ni Jehova adda cadagiti an-animalmo nga addada cadagiti aw-away, cadagiti cabcabayo, cadagiti as-asno, cadagiti camcamello, vacvaca ken carcarnero; addanto macadidigra nga angol.
Ket ni Jehova isalsalumina-nanto dagiti an-animal ti Israel cadagiti an-animal ti Egipto; ket awanto ti matay cadagiti amin a cucua dagiti annac ti Israel.
Ket ni Jehova kinednganna ti tiempo a cunana, Intono bigat ni Jehova aramidennanto daytoy iti daga.
Ket iti sumaganad nga aldaw, ni Jehova inaramidna daydi; ket natayda amin dagiti an-animal ti Egipto; ngem cadagiti an-animal dagiti annac ti Israel awan ti natay nga uray maysa.
Ket ni Faraon pinakitana, ket adtoy a cadagiti an-animal dagiti Israelitas awan ti uray maysa a natay
Ngem ti puso ni Faraon nagmadi, ket dina pinalubosan ti umili.
Ket ni Jehova kinunana cada Moises ken Aaron, Rumakemcayo iti dapo ti horno, ket ni Moises iwarsina coma nga agpalangit iti imatang ni Faraon.
Ket agbalinto a tapuc a namayecmec nga agsacnap iti amin a daga nga Egipto, ket cadagiti tatao ken cadagiti animal agbalinto a busbusali nga agbasbasisaw iti isu-amin a daga nga Egipto.
Ket nangalada iti dapo ti horno, ket napanda iti sango ni Faraon; ket ni Moises inwarisiwisna a nagpalangit; ket nagbalin a busali a bimmasbasisaw cadagiti tattao ken cadagiti animal.
Ket dagiti managsalamangca dida mabalin idi ti sumango gapu ta nagbusalida; ta nagbusali dagiti agsalsalamangca ken amin a taga Egipto.
Ket ni Jehova pinatangkenna ti puso ni Faraon, ket dina ida impangag; cas ni Jehova imbagana ken Moises.
Ket ni Jehova kinunana ken Moises, Bumangonca a masapa no bigat, ket sumangoca ken Faraon, ket saoem kencuana, Ni Jehova a Dios dagiti Hebreos castoy ti cunana, Bay-am a pumanaw ti ilic tapno agservida caniac.
Ta ibaonconto manen ita amin dagiti pangdidigrac ita pusom, ken cadagiti ad-adipenmo, ken cadagiti iturayam; tapno maammoam nga awan sabali a cas caniac iti amin a lubong.
Ta ita inlayatcon ti imac, ket dinidigraca agraman iti iturayam, iti angol, ket sica napucawcan coma iti daga:
Ngem kinaagpaysona a daytoy ti nangpabilgac kenca, tapno ipakitac kenca ti pannacabalinco, ken tapno ti naganco maibunagnag iti amin a lubong.
Sica agpalangguadca pay laeng aya iti maicaniwas iti ilic a dica baybay-an ida a pumanaw?
Adtoy, intono bigat iti castoy nga horas, pagtudoecto iti uraro a macasemsem unay, a di pay naaramid ditoy Egipto nanipud iti pannacabangonna agpapan ita.
Paummongmo ngarud ita a madaras dagiti an-animalmo ken amin a cucuam iti away; ta tunggal tao ken animal a masaracan iti away, a saanto a mayapon iti balay, ti uraro agtinnagto cadacuada ket mataydanto.
Daydiay a nagbuteng iti sao ni Jehova cadagiti ad-adipen ni Faraon pinasangpetna dagiti tagtagabuna ken an-animalna cadagiti balbalay:
Ket ti di nangicancano iti sao ni Jehova binay-anna dagiti ad-adipenna ken an-animalna iti away.
Ket ni Jehova kinunana ken Moises, Itudom ta imam iti agpalangit tapno aguraro iti amin ti daga nga Egipto, iti tao, ken iti animal, ken iti tunggal mula, ti talon iti daga ti Egipto.
Ket ni Moises intudona ti sarucodna iti agpalangit: ket ni Jehova imbaonna ti gurrood ken uraro, ket ti apuy nagpababa iti daga; ket ni Jehova pinagtudona ti uraro iti daga nga Egipto.
Iti casta adda uraro idi, ken apuy a nalaocan iti uraro, nacasemsem unay, a dipay nalac-am uray caanoman iti amin a daga nga Egipto nanipud idi pannacabangonna.
Ket ti uraro kinabilna ti amin a daga nga Egipto, amin nga adda idi iti away, tao man ken animal; ket ti uraro kinabilna tunggal mula iti away, ket sinepacna ti tunggal cayo iti away.
Idiay laeng daga a Gosen, nga ayan dagiti annac ti Israel idi, ti awanan uraro.
Ket ni Faraon pinaayabanna ni Moises ken ni Aaron, ket kinunana cadacuada, Nacabasolac itoy a daras: nalinteg ni Jehova, ket siac ken ti ilic dakescami.
Agcararagcayo ken Jehova; ta umanayen dagitoy mannacabalin a gurrood ken uraro; ket siac palubosancayto ket dicayto agbayagen.
Ket ni Moises kinunana kencuana, Apaman a rumuarac iti ili, yunnatconto dagiti im-imac ken Jehova; dagiti gurrood agsardengdanto, ket awanto meten ti uraro; tapno maammoam a ni Jehova ti akincucua iti lubong.
Ngem ti maipapan kenca ken cadagiti ad-adipenmo, ammoc a dicayto pay laeng agbuteng ken Jehova Dios.
Ket ti lino ken ti cebada nadadaelda: ta ti cebada nagdawan ket ti lino nagsabongen.
Ngem ti trigo ken ti centeno saanda a nadadael: ta dida pay nagtubo.
Ket ni Moises pimmanaw iti ili a simmina ken Faraon ket intayagna dagiti imana ken Jehova: ket nagsardengda dagiti gurrood ken ti uraro, ket ti tudo di met agtinnagen iti daga.
Ket ni Faraon idi makitana a simmardeng ti tudo ken uraro ken dagiti gurrood, nagbasol pay laeng ket pinatangkenna ti pusona, isu ken dagiti ad-adipenna.
Ket ti puso ni Faraon napatangken, ket dina pinalubosan a pumanaw dagiti annac ti Israel: a cas ni Jehova pinaibagana idi ken Moises.
Ket ni Jehova kinunana ken Moises, Inca sumango ken Faraon: ta pinatangkenco ti pusona ken ti puso dagiti ad-adipenna, tapno ipakitac cadacuada dagitoy a pagilasinan iti tengngada,
Ken tapno saritaem cadagiti pagdengeg ti anacmo, ken ti anac ti anacmo, no ania dagiti inaramidco iti Egipto, ken dagiti pagilasinan nga inaramidco iti tengngada; tapno maammoanyo a siac ni Jehova.
Ket da Moises ken ni Aaron napanda ken Faraon, ket kinunada kencuana, Ni Jehova a Dios dagiti Hebreos castoy ti saona, Casano ti cabayagnanto ti dica panagpacumbaba iti saclangco
Bay-am a pumanaw ti ilic, tapno agdaydayawda caniac.
Wenno, no supringem ti panangpalubusmo iti ilic, adtoy, ta yegconto no bigat dagiti dodon iti beddengmo:
Ket abbungandanto iti rabaw ti daga, iti casta saanto a makita ti daga: ket lamutendanto dagiti natda, cadagiti nabati cadacayo a nailiclic iti uraro, ket canendanto tunggal cayo a tumubo nga agpaay cadacayo iti pagmulaan:
Ket mapnonto dagiti balbalaymo, ken dagiti balbalay dagiti amin nga ad-adipenmo ken dagiti balbalay dagiti amin nga Egipcios; a uray caano di nakita dagiti ammam, wenno dagiti amma dagiti ammam, nanipud caaddada iti rabaw ti daga agpapan ita
Ket timmallicud ken pimmanaw ken Faraon.
Ket dagiti ad-adipen ni Faraon kinunada kencuana, Casano ti cabayagnanto a daytoy a lalaki silsiloannatayo
Bay-am a pumanaw dagiti tattao, tapno agservida ken Jehova a Diosda: dica pay la ammo a ti Egipto nadadael?
Ni Moises ken ni Aaron naidatagda manen ken Faraon: ket kinunana cadacuada, Incayo, agdaydayawcayo ken Jehova a Diosyo; ngem siasino dagiti mapanto?
Ket ni Moises kinunana, Dacami ti mapanto agraman dagiti agtutubomi ken lallacaymi; agraman dagiti annacmi a lallaki ken babai, ken dagiti an-animalmi a babassit ken an-animalmi a dadackel mapancaminto ta rebbengna nga agrambacami ken Jehova.
Ket kinunana cadacuada, Adda ngarud ni Jehova cadacayo, ta palubosancayto ken dagiti babassityo: agaluadcayo; ta dakes ti adda iti sangoananyo.
Saan a casta: dacayo a lallaki incayo, ket agdaydayawcayo ken Jehova; ta daytoy ti tarigagayyo
Ket napapanawda iti saclang ni Faraon.
Ket ni Jehova kinunana ken Moises, Yunnatmo ti imam iti rabaw ti daga nga Egipto tapno lumtuad dagiti dodon, tapno umulida iti daga nga Egipto ket canenda amin a mulmula iti daga isu amin a tinidda ti uraro.
Ket ni Moises inlayatna ti sarucodna iti daga nga Egipto, ket ni Jehova pinaganginna ti naggapu iti daya idiay a daga iti daydi a nagmalmalem ken nagpatpatnag; ket idi cabigatanna, ti angin iti daya inyegna dagiti dodon.
Ket dagiti dodon nagwarasda iti amin a daga nga Egipto, ket nagnaedda iti amin a beddeng ti Egipto; isuda nacaamamacda unay; iti nalabes awan casdi a doddodon, wenno iti masacbayan awanto ti casdiay.
Ta inabbunganda ti rabaw ti amin a daga a pinagsipngetda ti daga; ket kinnanda amin a roroot iti daga, ken amin a bungbunga dagiti caycayo a tidda ti uraro: ket awan natda a nalangto, cayo man ken mula iti away iti amin a daga ti Egipto.
Idin ni Faraon pinaayabanna a dinardaras da Moises ken Aaron; ket kinunana, Siac nacabasolac iti maicaniwas ken Jehova a Diosyo, ken maicaniwas cadacayo.
Ita ngarud dawatec kenca, pacawanem, ti basalco uray daytoy laeng a daras, ket agcararagca ken Jehova a Diosmo, tapno ilisinac coma iti daytoy laeng nga ipapatay.
Ket pimmanaw iti ayan ni Faraon, ket nagcararag ken Jehova.
Ket ni Jehova inturongna ti maysa nga angin a napigsa unay nga aggapu iti laud, isu a nangiccat cadagiti dodon ken nangipalais cadacuada idiay Baybay a Nalabaga; awan natda uray maysa la coma a dodon iti amin a beddeng ti Egipto.
Ngem ni Jehova pinatangkenna ti puso ni Faraon, ket dina pinalubosan a mapan dagiti annac ti Israel.
Ket ni Jehova kinunana ken Moises, yunnatmo ti imam iti agpalangit, tapno agsipnget iti daga nga Egipto, sipnget a mamagararicap.
Ket ni Moises inyunnatna ti imana iti agpalangit; ket nagsipnget iti napuscol bayat iti tallo nga aldaw iti amin a daga ti Egipto.
Saanda a nacapagkikinnita, awan met timmacder iti ayanna bayat iti tallo nga aldaw: ngem amin dagiti annac ti Israel addaanda ti lawag cadagiti pagyananda.
Ket ni Faraon pinaayabanna ni Moises ket kinunana, Incayo, agservicayo ken Jehova; isuna laeng a mabati dagiti arbanyo a babassit ken dadackel: cumuyog met coma dagiti babassityo cadacayo.
Ket ni Moises kinunana, Maipapilit a yawatmo iti imami dagiti sacrificios ken datdaton a mapuuran, tapno agdatoncami ken Jehova a Diosmi.
Dagiti an-animalmi maicuyogdanto met cadacami; awanto ti mabati uray maysa la coma a cucua; ta cadacuada masapulmi nga alaen a pagservimi ken Jehova a Diosmi; ket dicam pay met la ammo ita no ania ti pagserviminto ken Jehova agingga iti macadanoncami sadiay.
Ngem ni Jehova pinatangkenna ti puso ni Faraon, ket dina pinalubosan ida a mapan.
Ket ni Faraon kinunana kencuana, Pumanawca iti ayanco, aluadam ta bagim, dicanto kitaenen ti rupac; ta iti aldaw a panangkitamto iti rupac mataycanto.
Ket ni Moises kinunana, Naimbag ti sinaom; diacto kitaenen ti rupam.
Ti maudi a didigra maamsan.
Ket ni Jehova kinunana ken Moises, Addanto pay laeng maysa a didigra nga yegco ken Faraon ken iti Egipto; iti calpasanna isu bay-annacayton a pumanaw ditoy: no palubosannacayonton a pumanaw, pudno nga ipapilitnanto ti ipapanawyo a maminpinsan ditoy. 
Ibagam cadagiti pagdengeg dagiti tattao, ket dumawatda coma tunggal lalaki iti carrobana, ken tunggal babai iti carrobana, cadagiti al-alicamen a pirac ken al-alicamen a balitoc.
Ket ni Jehova pinaraburanna dagiti tattao iti imatang dagiti Egipcios
Maysa pay ni lalaki a Moises natan-oc unay idi iti daga nga Egipto, iti sango dagiti ad-adipen ni Faraon, ken iti sango dagiti tattao.
Ket ni Moises kinunana, Castoy ti sao ni Jehova Intono tumengnga ti rabii, agsursuracto iti tengnga ti Egipto:
Ket matayto amin dagiti annac nga inauna iti daga nga Egipto, manipud iti inauna nga anac ni Faraon a tumugaw iti tronona agingga iti inauna nga anac ti adipen a babai nga adda iti licud ti paggilingan; ken amin nga inauna nga annac dagiti an-animal.
Ket addanto dackel nga ariwawa iti amin a daga ti Egipto, nga idi caanoman di naaramid ket uray ca-anoman awanton ti casta.
Ngem iti maibusor iti siasinoman cadagiti annac ti Israel awan ti aso a mangtignayto iti dilana, uray maibusor iti tao wenno animal: tapno maammoanyo nga isalsaluminana ni Jehova ti Israel cadagiti Egipcios.
Ket amin dagitoy nga ad-adipenmo bumabadanto, ken agrucbabdanto caniac a cunada, Pumanawca, ken amin dagiti tattao nga sumurot kenca: ket iti calpasan, daytoy pumanawacto
Ket pimmanaw a sibabara ti pungtotna iti sango ni Faraon.
Ket ni Jehova kinunana ken Moises, Ni Faraon dinacayto ipangag; tapno dagiti datdatlagco umaduda iti daga nga Egipto.
Ket da Moises ken ni Aaron inaramidda amin dagitoy a datdatlag iti sango ni Faraon: ket ni Jehova pinatangkenna ti puso ni Faraon, ket saanna a pinalubosan a nagtalaw iti dagana dagiti annac ti Israel.
Ket ni Jehova nakisao cada Moises ken Aaron idiay daga nga Egipto, a cunana,
Dagitoy a bulan isunto cadacayo ti pangrugian dagiti bulbulan: isunto cadacayo ti umuna a bulan iti tawen. 
Saoenyo iti dagup ti gimong ti Israel, a cunayo, Iti maicapulo nga aldaw itoy a bulan mangaladanto tunggal maysa a lalaki iti maysa a famfamilia dagiti ammada, maysa a cordero iti sangacabbalayan:
Ket no ti sangacabbalayan bassit a mangan iti cordero, iti casta isu ken ti carrobana a caasitgan iti balayna mangaladanto iti maysa cas iti bilang dagiti cararua; mayannurot iti macan ti tunggal tao, itutupyonto dagiti bagiyo iti cordero.
Ti corderoyo awanto ti pacapilawanna, lalaki nga agtawen iti maysa: isu nga alaenyonto cadagiti carcarnero wenno cadagiti calcalding:
Ket aywananyonto agingga iti maicasangapulo ket uppat nga aldaw iti dayta met laeng a bulan; ket isu partiento ti amin a gimong ti Israel, iti rabii.
Ket mangaladanto iti dara, ket icabildanto iti baotec nga agsumbangir ken ngatoen ti ruangan, cadagiti balbalay a panganandanto.
Ket iti daydiay a rabii canendanto ti lasag a matuno iti apuy, ken tinapay nga awan levadurana; ipangandanto cadagiti natnateng a napait.
Dicayo cidaen daydiay naata, wenno liningta iti danum, no di laeng natuno iti apuy; uray pay ti olona agraman sacsacana ken lalaemna.
Ket awanto ti uray ania a tiddaenyo a maipabigat; ngem ti mabatinto a mabigatan, puuranyonto iti apuy.
Ket castoy pannanganyonto: sibabarikescayo, sisazapatos ken siiggem cayo iti sarucod; ket canenyonto a madaras: isu ti pascua ni Jehova.
Ta siac agpasiaracto iti daga nga Egipto iti daydiay a rabii, ket patayecto amin dagiti annac nga inauna iti daga nga Egipto, tao man ken animal; ket aramidecto ti panangocom a maibusor cadagiti amin a didiosen ti Egipto; siac ni Jehova.
Ket ti dara cadagiti balbalay a pagyananyo isunto ti pagilasinan cadacayo: ket no makitacto ti dara, labsancayonto ket awanto cadacayo ti didigra a mangpatay cadacayo, intono dusaec ti daga nga Egipto.
Ket daytoy nga aldaw isunto cadacayo iti maysa a pacalaglagipan, ket salimetmetanyonto a fiesta ken Jehova: cadagiti caputotanyo salimetmetanyonto a fiesta a pagalagadan iti cancanayon.
Pito nga al-aldaw a mangancayonto iti tinapay nga awan levadurana; iti umuna nga aldaw met laeng ibellengyonto cadagiti balbalayyo: ta sia-sinoman a manganto iti nalevaduraan a tinapay manipud iti umuna nga aldaw agingga iti maicapito nga aldaw, daydiay a tao maipusayto iti Israel.
Ket iti umuna nga aldaw addanto ti maysa a nasantoan a panagguurnong, cadacayo ken iti maicapito nga aldaw, ti maysa a nasantoan a panagguurnong, awanto ti uray ania nga ar-aramid cadagidiay nga al-aldaw, dagidiay laeng dagiti agservi a canen ti tunggal tao, daytoy laeng ti maipalubos cadacayo.
Ket ngilinenyonto ti fiesta ti tinapay nga awan levadurana; ta iti daytoy met laeng nga aldaw, innalac dagiti buybuyotyo iti daga nga Egipto: gapuna nga ngilinenyonto daytoy nga aldaw a pagalagadan nga agnanayon agpapan putputotyo.
Iti umuna nga bulan, iti maicasangapulo ket uppat nga aldaw ti bulan iti rumabii, canenyonto ti tinapay nga awan levadurana agingga iti maicaduapulo ket maysa nga aldaw ti bulan iti rumabii.
Bayat dagiti pito nga al-aldaw awanto ti masaracan a levadura cadagiti balbalayyo: ta siasinoman a mangan iti nalevaduraan, dayta a tao maipusayto iti gimong ti Israel, gangannaet man wenno umili iti daga.
Uray amin a nalevaduraan dicayto canen; cadagiti amin a pagyananyo mangancayonto iti tinapay nga awan levadurana.
Idin ni Moises inumongna amin a lallacay ti Israel, ket kinunana cadacuada, Incayo ket mangalacayo cadagiti corderoyo cas mayannurot cadagiti famfamiliayo, ket partienyo ti pascua.
Ket mangalacayo coma iti sangareppet nga hisopo, ket isawsawyo iti dara a nagyan iti batia, ket iwarsiyonto iti ngato ti ruangan ken dagiti agsumbangir a baotec, ti dara nga nagyan iti batea; ket awanto cadacayo ti rumuar iti ruangan ti balayna agingga iti bigat.
Ta ni Jehova agsursurto a manaplit cadagiti Egipcios; ket ti pannacakitananto iti dara nga adda iti ngato ti ruangan ken cadagiti agsumbangir a baotec, ni Jehova labsannanto dayta nga ruangan, ket dinanto ipalubos a sumrec ti agpapatay a mangcabil cadacayo cadagiti balbalayyo.
Ket salimetmetanyonto daytoy nga alagaden a maipaay cadacayo ken cadagiti annacyo iti agnanayon.
Ket maaramidto nga intono sumreccayo iti daga nga itedto ni Jehova cadacayo a cas incarina, salimetmetanyonto daytoy nga annungen.
Ket maaramidto a no cunaendanto dagiti annacyo cadacayo, Ania ti caipapanan daytoy nga annungen?
Cunayonto, Isu ti daton ti pascua ni Jehova, a limmabas cadagiti balbalay dagiti annac ti Israel sadiay Egipto, idi dinusana dagiti Egipcios, ket insalacanna dagiti balbalaymi
Ket dagiti tattao nagtamedda ket nagdaydayawda.
Ket dagiti annac ti Israel napanda inaramid ti casta; cas iti panangibilin ni Jehova cada Moises ken Aaron, casta ti panangaramidda.
Ket naaramid a iti tengnga ti rabii ni Jehova Kinabilna amin dagiti inauna nga anac iti daga nga Egipto, nanipud iti anac nga inauna ni Faraon a nagtugaw iti tronona agingga iti inauna nga anac ti balud nga adda idi iti pagbaludan; ken amin dagiti annac nga inauna dagiti an-animal.
Ket bimmangon idi nga rabii ni Faraon, isu, ken amin dagiti ad-adipenna, ken amin dagiti Egipcios; ket adda idi naindaclan nga ariwawa sadiay Egipto; ta awan idi ti balay nga di adda natay.
Ket pinaayabanna da Moises ken Aaron iti rabii, ket kinunana, Tumacdercayo, pumanawcayo iti baet dagiti iturayac, dacayo ken casta met dagiti annac ti Israel; ket incayo agservi ken Jehova a cas kinunayo.
Alaenyo dagiti an-animalyo a babassit man ken dadackel, cas kinunayo, ket incayon ala; ket bendicionandac met.
Ket dagiti Egipcios dinagdagda idi dagiti tattao, a pinagdardarasda a pinapanaw ida iti daga; ta kinunada, Mataycamin amin.
Ket dagiti tattao innalada dagiti ginamayda a di pay nalevaduraan, dagiti pagaramidanda iti tinapay a naibungon cadagiti paga-anayda a binaclayda.
Ket dagiti annac ti Israel inaramidda cas mayalubog iti sao ni Moises; ket nagdawatanda dagiti Egipcios cadagiti alicamen a pirac ken alalicamen a balitoc, ken pagpagananay:
Ket ni Jehova pinaraburanna dagiti tattao iti imatang dagiti Egipcios, iti casta nga inyawatda cadacuada dagiti dinawatda
Ket linabusanda dagiti Egipcios.
Ket dagiti annac ti Israel nagnada manipud Rameses inggana iti Soccoth, aginnem a gasut a ribu a lallaki ti nagnagna malacsid dagiti ubbing.
Ket simmurot met a nakipagsang-at cadacuada ti nawadwad a bilang dagiti nadumaduma a tattao; ken an-animal a babassit ken dadackel, a nawadwad unay.
Ket binibingcada nga awan levadura ti ginamay nga innalada sadi Egipto; ta saan a nalevaduraan idi, gapu ta napagtalawda idiay Egipto, ket dida nacapagtactaken, wenno dida nacapagsagana idi iti canenda.
Ti cabayag ti panagnaed dagiti annac ti Israel sadi Egipto uppat a gasut ket tallopulo a tawen.
Ket idi aggibus dagiti uppat a gasut ket tallopulo a tawen, daydi met laeng nga aldaw naaramid nga amin dagiti buybuyot ni Jehova pimmanawda iti daga nga Egipto.
Isu ti rabii a panagngilin a cangronaan ken Jehova gapu iti panangilapsotna cadacuada iti daga nga Egipto: daytoy ti rabii ni Jehova, ipangrona a ngilinen amin dagiti annac ti Israel cadagiti amin a caputotanda.
Ket ni Jehova kinunana cada Moises ken Aaron, Daytoy ti alagaden ti pascua: awan ti sangaili a manganto kencuana;
Ngem ti bag-en ti tunggal tao a magatang iti pirac, manganto calpasan ti panangcugitmo.
Ti gangannaet ken ti adipen a mangmangged saandanto a mangan iti daydiay.
Iti maymaysa a balay ti pangananto; dicanto mangiruar iti lasag iti ruar ti balay; wenno dicayto mangtupec iti uray maysa a tulangna.
Amin a gimong ti Israel salimetmetannanto.
Ket no adda gangannaet a makipagnaed kenca ket cayatna ti mangrambac iti pascua ken Jehova, macugit coma amin a lalaki na sacayto paasitgen a mangsalimetmet; ket isunto ti cas maysa nga anac ti daga; ngem awan ti siasinoman a di nacugit a manganto iti daydiay.
Maymaysa ti lintegto nga agpaayto iti anac ken iti gangannaet a makipagnaed cadacayo.
Casta ti panagaramid amin dagiti annac ti Israel; cas panangilbilin idi ni Jehova cada Moises ken Aaron, casta ti inaramidda.
Ket naaramid iti daydi met laeng nga aldaw nga innala ni Jehova dagiti annac ti Israel idiay daga nga Egipto a binuyonbuyot.
Ket ni Jehova nakisao ken Moises a cunana,
Santificarem caniac amin nga inauna ti uray amin a manglucat iti aanacan cadagiti annac ti Israel, tao man ken animal: isu ti cucuac.
Ket ni Moises kinunana cadagiti tattao, Laglagipenyo daytoy nga aldaw isu a panagtalawyo sadi Egipto iti balay a nacaadipnan; ta gapu iti napigsa nga ima inlapsotnacayo ni Jehova iti daytoy nga ayan; awanto ti macan a nalevaduraan a tinapay.
Daytoy nga aldaw ti bulan ti Abib pumanawcayo.
Ket maaramidto, a no ni Jehova iserrecnacanto iti daga ti Cananeo, ken ti Heteo, ken ti Amorreo, ken ti Hebeo, ken ti Jebuseo, isu a sinapataanna cadagiti dadackelmo nga itedna kenca, maysa a daga a pagayusan ti gatas ken diro, salimetmetamto daytoy nga annungen iti daytoy a bulan.
Pito nga aldaw ti pannanganmonto iti tinapay nga awan levadurana, ket iti maicapito nga aldaw isunto ti maysa a fiesta ken Jehova.
Cadagiti pito nga aldaw macanto ti tinapay nga awan levadurana; ket awanto a masaracan kenca ti awan levadura a tinapay, wenno saanto a makita kenca ti levadura iti amin a beddengmo.
Ket saritaemto iti anacmo a lalaki iti dayta nga aldaw, a cunam, Daytoy maipuon iti inaramid ni Jehova caniac idi pimmanawac sadi Egipto.
Ket addanto maysa a pagilasinan kenca ita imam, ken maysa a pacalaglagipan iti baet dagita matam, tapno ti linteg ni Jehova adda iti ngiwatmo: ta gapu iti napigsa nga ima innalanaca ni Jehova sadi Egipto.
Anansata tungpalemto daytoy nga alagaden iti tiempona iti tinawentawen.
Ti pannacaconsagrar dagiti inauna
Ket maaramidto intono inserrecnaca ni Jehova iti daga dagiti Cananeo, cas insapatana kenca ken cadagiti dadackelmo, ket itednanto kenca,
Nga idatagmonto ken Jehova amin a manglucat iti aanacan, ken amin a inauna a cucuam nga agtaud iti animal dagiti lallaki cucuanto ni Jehova.
Ket iti amin nga inauna ti asno subbotemto iti cordero; ket no dicanto subboten, tuccolemto ti lengngesna: ket amin nga inauna ti tao cadagiti annacmo a lallaki subbotemto.
Ket maaramidto a no iti masacbayan saludsudento kenca ti anacmo a lalaki, a cunana, Ania daytoy
saoemto kencuana, Iti pigsa ti ima ni Jehova innalanacami nanipud sadi Egipto iti balay a nacaadipnan:
Ket naaramid a idi a sinukir ni Faraon ti panangpalubosna cadacami ni Jehova pinatayna sadiay daga nga Egipto amin nga annac a inauna, inaunaan man ti tao ken inaunaan ti animal: isu ti gapuna nga idatonco ken Jehova amin a manglucat iti aanacan, no lalaki; ngem amin nga inauna cadagiti annacco a lallaki subbotec.
Ket daytoyto ti maysa a tanda iti imam ken iti sango ti baet dagiti matam, ta gapu iti pigsa ti ima ni Jehova inruarnacami sadi Egipto.
Ket naaramid nga idi ni Faraon pinalubosanna ti umili a pimmanaw, ti Dios dina inturong ida iti dalan ti daga dagiti Filisteos, nupay no asideg daydiay idi; ta ti Dios kinunana, Di la ket ta dagiti tattao agbabawidanto no makitada ti gubat ket agsublida sadiay Egipto.
Ngem ti Dios inturongna dagiti tattao a sumiasi iti dalan ti let-ang sadiay Baybay a Nalabaga: ket dagiti annac ti Israel simmang-atda a siigam manipud iti daga nga Egipto.
Ket ni Moises incuyogna dagiti tultulang ni Jose: ta pinagsapatana iti nainget idi dagiti annac ti Israel, a cunana, Ti Dios sarungcarannacayto a di agcurang; ket icuyogyonto dagiti tul-tulangco no agtalawcayo ditoy.
Ket nagnada nanipud, Succoth, ken nagyanda idiay Etham, ti pagsercan iti let-ang.
Ket ni Jehova nagna iti sangoda iti maysa a monmon nga ulep a mangiturong cadacuada iti dalan ket no iti rabii iti maysa a monmon nga apuy, tapno lawaganna ida; tapno macapagnada iti aldaw ken iti rabii:
Saan a simmina iti sango dagiti tattao ti monmon nga ulep iti aldaw ken ti monmon nga apuy iti rabii.
Ni Faraon camatenna ti ili
Ket ni Jehova nakisao ken Moises, a cunana,
Ibagam cadagiti annac ti Israel nga agsublida ket mapanda agpacarso iti sango ti Pilahiroth, iti nagbaetan ti Migdol ken ti baybay, iti sangoanan ti Baalzephon: iti sangona ti pagsardenganyo iti igid ti baybay.
Ket ni Faraon cunananto gapu cadagiti annac ti Israel, Naipaslongda iti daga, ti let-ang impupocnan ida.
Ket patangkenecto ti puso ni Faraon, ket camacamennanto ida; ket madaydayaoacto gapu ken Faraon, ken cadagiti amin a buyotna; ket dagiti Egipcios maammoandanto nga siac ni Jehova
Ket isuda inaramidda ti casta.
Ket nayammo idi ari sadi Egipto a nagtalaw dagiti tattao; ket ti puso ni Faraon ken dagiti ad-adipenna nagbaliw maipapan cadagiti tattao, ket kinunada, Ania daytoy nga inaramidtayo, binayantayo a pimmanao ti Israel iti panagservina cadatayo?
Ket sinaganana ti luganna, ket incuyogna dagiti iturayanna:
Ket incuyogna ti innem a gasut a luglugan a napili, ken amin dagiti luglugan ti Egipto, ket dagiti cacapitan naglugananda ida amin.
Ket ni Jehova pinatangkenna ti puso ni Faraon nga ari sadi Egipto, ket kinamatna dagiti annac ti Israel: ta dagiti annac ti Israel rimmuarda babaen ti ima a mannacabalin.
Ket dagiti Egipcios agraman amin dagiti cab-cabayo ken luglugan ni Faraon, ken dagiti caballeriana, ken ti amin a buyotna kimmamatda cadacuada ket nacamacamda ida a nagsardeng iti sibay ti baybay, abay ti pihahiroth, a sango ti Baalzephon.
Ket idi a ni Faraon nacaasideg, dagiti annac ti Israel intangadda dagiti matada, ket adtoy a dagiti Egipcios cumamcamacamda idi cadacuada; ket nagbutengda iti casta unay: ket dagiti annac ti Israel inawaganda ni Jehova.
Ket kinunada ken Moises, Gapu ta awan dagiti pagitaneman sadi Egipto, innalanacami aya tapno mataycami iti let-ang
Apayapay nga incastoynacami nga impanawnacami sadi Egipto?
Saan nga daytoy ti sinasaomi idi kenca sadi Egipto, a cunami, Bay-annacami tapno agservicami cadagiti Egipcios
Ta naimimbag coma nga agservicami cadagiti Egipcios ngem ti mataycami iti let-ang.
Ket ni Moises kinunana cadagiti tattao, Dicayo agbuteng, agtalnacayo, ket kitaenyo ti panangispal ni Jehova nga aramidennanto cadacayo ita nga aldaw: ta dagiti Egipcios a nakitayo ita nga aldaw, uray caano dicayonto ida makitan.
Ni Jehova makibacalto gapu cadacayo, ket dacayo agtaengcayo a sitatalna.
Ket ni Jehova kinunana ken Moises, Apayapay nga aw-awagannac
Saoem cadagiti annac ti Israel a magnada nga agtuloy.
Ket sica itayagmo ta sarucodmo ket yunnatmo ta imam iti baybay, ket pagbisngayem: ket dagiti annac ti Israel sumrecdanto iti pagtengngaan ti baybay iti rabaw ti daga a namaga.
Ket adtoy, siac patangkenecto dagiti puspuso dagiti Egipcios, ket sumrecdanto a sumurot cadacuada; ket maidaydayaoacto ken Faraon, ken cadagiti amin a buyotna, ken cadagiti lugluganna, ken cadagiti caballeriana.
Ket dagiti Egipcios maammuandanto a siac ni Jehova intono madaydayaoac ken Faraon, cadagiti lugluganna, ken cadagiti caballeriana.
Ket ti angel ti Dios a nagna iti sango ti pacarso ti Israel, immalis ket napan iti licudanda; ket ti monmon nga ulep naglisi iti sangoananda ket nagyan iti licudanda:
Ket nagtaeng idi iti nagbaetan ti pacarso ti Egipto ken ti pacarso ti Israel; ket adda idi ulep ken sipnget, nupay casta nagraniag iti rabii: ket bayat ti nagpatnag saan a nacapagassideg ti maysa ken maysa.
Ket ni Moises inyunnatna ti imana iti baybay; ket pinagsanud ni Jehova ti baybay gapu iti napigsa nga angin ti daya iti nagpatnag, ket inaramidna ti baybay a daga a namaga, ket dagiti dandanum nabingayda.
Ket dagiti annac ti Israel simrecda idi nagbaetan ti baybay iti rabaw ti daga a namaga: ket dagiti dandanum isuda idi cadacuada ti maysa a bacud iti macanawan ken iti macatigid.
Ti buyot dagiti Egipcios nadadael.
Ket dagiti Egipcios kimmamacamda ket sinurotda ida agingga iti tengnga ti baybay, amin dagiti cabcabayo ni Faraon, dagiti lugluganna ken dagiti caballeriana.
Ket napasamac nga iti parbangun, ni Jehova kinitana ti buyot dagiti Egipcios manipud iti monmon nga apuy ken ulep, ket winarana ti buyot dagiti Egipcios.
Ket iniccatna dagiti pilpilid dagiti luluganda, ket narigat ti pananguludda cadacuada; iti casta dagiti Egipcios kinunada, Pumanawtayo iti sango dagiti Israelitas; ta ni Jehova isu ti pannacabagida a makibacal a bumusor cadagiti Egipcios.
Ket ni Jehova kinunana ken Moises, Ilayatmo ta imam iti baybay tapno dagiti dandanum agsublida a mangabur cadagiti Egipcios, cadagiti lugluganda, ken cadagiti caballeriada.
Ket ni Moises inlayatna ti imana iti baybay, ket ti baybay nagsubli iti bilegna idi a nagbannawag ti bigat; ket dagiti Egipcios intalawanda ti danum; ket ni Jehova impasagna dagiti Egipcios iti nagtengngaan ti baybay.
Ket dagiti dandanum nagsublida, ket linapunusda dagiti luglugan ken dagiti caballeria, uraypay amin a buybuyot ni Faraon a simmurot cadacuada iti baybay; awan natda uray maysa cadacuada.
Ngem dagiti annac ti Israel nagnada iti daga a namaga iti nagbaetan ti baybay; ket dagiti dandanum isuda idi ti maysa a bacud cadacuada iti imada a macanawan ken iti macatigid.
Castoy ti panangisalacan ni Jehova iti Israel iti daydi nga aldaw iti ima dagiti Egipcios; ket ti Israel nakitana dagiti Egipcios a nataydan iti igid ti baybay.
Ket nakita ti Israel daydi naindaclan nga aramid a gapuanan ni Jehova a maibusor cadagiti Egipcios, ket dagiti tattao nagbutengda ken Jehova: ket namatida ken Jehova ken ni adipenna a Moises.
Ti canta ni Moises ken ni Miriam
Idin ni Moises ken dagiti annac ti Israel indaniwda daytoy a canta ken Jehova, ket sinaoda a cunada,
Daniwacto ni Jehova, ta nagballigin a sidadayag:
Ti cabayo ken ti nagsacay intappuacna iti baybay.
Ni Jehova isu ti pigsac ken ti daniwco,
Ket isu ti nagbalin a salacanco:
Daytoy isu ti Diosco ket idaydayawconto;
Ti Dios ni Amac, ket itan-occonto.
Ni Jehova isu ti mananggubat: Jehova isu ti naganna.
Dagiti luglugan ni Faraon ken ti buyotna intappuacna iti baybay;
Ket dagiti napili a cacapitanna limnedda iti Baybay a Nalabaga,
Dagiti caadalman ti baybay lapunusenda ida:
Nagpababada a cas la maysa a bato cadagiti tucoc.
Ti imam a macanwan, O Jehova, nagloriaan iti pigsa,
Ti imam a macanawan, O Jehova, ti cabusor winarawarana.
Ket iti kinadackel ti kinadaegmo, racrakem dagiti umingar a cumanniwas kenca:
Ibaonmo ti pungtotmo, ikisapna ida a cas garami.
Ket iti bang-es ti agongmo dagiti dandanum nagdarisonda,
Dagiti daldalluyon timmacderda a cas bunton;
Dagiti caadalman nagbalayda iti puso ti baybay.
Ti cabusor kinunana,
Camatecto, macamacamconto,
Iburayconto ti samsam;
Ti calicagumco mapnecto cadacuada;
Asutecto ti igamco, ti imac dadaelennanto ida.
Pinagpuyupoymo ti anginmo, ti baybay linapunusna ida:
Limnedda a cas buli cadagiti dandanum a napigsa.
Asino ti pumadpad kenca, O Jehova, cadagiti didios?
Asino ti pumadpad kenca, a nagloriaan iti kinasanto,
Nacaam-amac cadagiti pannacadaydayaw, nga agar-aramid cadagiti datdatlag?
Inyunnatmo ta macanawan nga imam.
Ket ti daga inalununna ida.
Iti kinaimbag ti dongngom imparocpocmo cadagiti tattao a sinubbotmo:
Indalanmo ida ita pigsam ti pagnaedam a nasantoan.
Dagiti il-ili nangngegda, isuda agkintayegda:
Dagiti ut-ut immocuocda cadagiti agnaed iti Filistia.
Idin dagiti pangulo ti Edom nagmalmalangada;
Dagiti natured a lallaki ti Moab, tayegteg innocuocna ida:
Amin dagiti agnaed sadi Canaan natunawda.
Kigtot ken amac agdissuor cadacuada;
Gapu iti kinadackel ti tackiagmo naulimecda a cas bato;
Agingga ti pannacalasat ti ilim, O Jehova,
Agingga ti pannacalasat ti ili a ginatangmo.
Iserrecmonto ida, ket imulamto ida iti bantay a pagpatawidmo,
Iti disso, O Jehova, a inaramidmo a maipaay kenca tapno pagnaedan,
Iti santuario, O Apo, a binangon dagita im-imam.
Ni Jehova agarinto iti agnanayon awan inggana.
Ta dagiti cabcabayo ni Faraon simrecda agraman dagiti lugluganna, ken dagiti caballeriana iti baybay, ket ni Jehova pinagsublina dagiti dandanum ti baybay a nanglapunus cadacuada; ngem dagiti annac ti Israel nagnada iti rabaw ti daga a namaga iti tengnga ti baybay.
Ket ni Miriam a mammadto, a cabsat a babai ni Aaron, iniggamanna ti pandareta; ket amin dagiti babbai napanda sinurot a sipapandareta ken agsalsala.
Ket ni Miriam simmungbat cadacuada,
Cantaanyo ni Jehova, ta isu nagballigi a sidadayag;
Ti cabayo ken simmacay intappuacna iti baybay.
Ket ni Moises inturongna ti Israel nanipud iti Baybay a Nalabaga ket napanda iti tay-ac a Shur; ket tallo nga aldaw nga pinagnada ti let-ang, ket dida nacasarac iti danum.
Ti Israel sadiay Mara ken Elim.
Ket idi macadanonda idiay Mara, dida nabalin ti imminum cadagiti dandanum ti Mara, ta napaitda: gapuna a ninagananda Mara.
Ket dagiti tattao nagdanengdengda ken Moises, a cunada, Ania ti inumenminto?
Ket isu immaoag ken Jehova; ket ni Jehova impatuldona kencuana ti maysa a cayo, ket intappuacna cadagiti dandanum, ket dagiti dandanum simmam-itda
Idiay nagaramid iti maipaay cadacuada iti maysa nga alagaden ken maysa a nagbilinan, ket idiay sinuutna ida;
Ket kinunana, No ipangagmonto a sipapasnec ti timec ni Jehova a Diosmo, ket aramidemto ti nalinteg iti imatangna, ket imdengamto dagiti bilbilinna, ket salimetmetamto amin dagiti al-alagadenna awanto ti iccabilco kenca cadagiti sakit nga incabilco cadagiti Egipcios: ta siac ni Jehova a mamaimbag kenca.
Ket dimtengda sadi Elim, nga ayan idi dagiti sangapulo ket dua nga ub-ubbog ti danum, ken pitopulo a palmas: ket nagyanda iti sibay dagiti dandanum.
Panagtanabutub idiay let-ang a Sin
Ket inyussuatda ti pananagnada nanipud Elim, ket amin ti gimong dagiti annac ti Israel dimtengda iti let-ang a Sin, nga adda iti nagbaetan ti Elim ken Sinai, iti maicasangapulo ket lima nga aldaw ti maicadua a bulan calpasan ti panagtalawda iti daga nga Egipto.
Ket amin ti sancagimongan nga annac ti Israel nagtanabutubda iti maibusor cada Moises ken Aaron idiay let-ang:
Ket dagiti annac ti Israel kinunada cadacuada, Sapay coma ta natay cami gapu iti ima ni Jehova iti daga nga Egipto, idi nagtutugawcami iti abay ti paglutoan ti lasag, idi nangancami nga agrennec iti tinapay; ta innaladacami man ditoy a let-ang, a patayen iti bisin amin daytoy a sancagimongan.
Idin ni Jehova kinunana ken Moises, Adtoy, manipud sadi langit pagtudoecto ti tinapay a taraonyo; ket dagiti tattao rumuardanto ket tunggal aldaw urnongenda iti maipaay iti inaldaw, tapno suutec ida, no pagdalanandanto met laeng ti lintegco wenno saan.
Ket maaramidto nga iti maicanem nga aldaw, agsaganadanto iti isangpetda, ket rebbbengna a mamindua ti ummongenda cas iti inaldaw a panagurnong.
Ket ni Moises ken ni Aaron kinunada cadagiti amin nga annac ti Israel, Intono rumabii, maammoanyonto ngarud nga ni Jehova inaonnacayo iti daga nga Egipto;
Ket intono bumigat, makitayonto ngarud ti dayag ni Jehova, gapu ta mangngegna dagiti dandanengdengyo a maicaniwas ken Jehova: ket siasino cami aya nga danengdenganyo iti maibusor cadacami?
Ket ni Moises kinunana, Daytoy ti maaramidto, no iccannacayonto ni Jehova no rumabii iti lasag a macan, ken iti bumigat ti tinapay a cacapnec; gapu ta ni Jehova mangngegna dagiti dandanengdengyo a panangdanengdengyo iti maicaniwas kencuana: ket siasinocami aya
dagiti tantanabutobyo saanda a maicaniwas cadacami no di ket maicaniwas ken Jehova.
Ket ni Moises kinunana ken Aaron, Ibagam iti amin a sancagimongan dagiti annac ti Israel, Umasidegcayo iti sango ni Jehova; ta nangngegna dagiti dandanengdengyo.
Ket naaramid nga idi nga agsasaon ni Aaron iti amin a gimong dagiti annac ti Israel, kimmitada iti agpalet-ang, ket, adtoy, ti dayag ni Jehova nagparang iti ulep.
Ket ni Jehova nakisao ken Moises, a cunana,
Nangngegcon dagiti dandanengdeng dagiti annac ti Israel: ibagam cadacuada, a cunam, Iti rumabii mangancayonto iti lasag, ket iti bumigat agrenneccayonto iti tinapay; ket ammoenyonto a siac ni Jehova a Diosyo.
Ket naaramid iti rumabii a simmangpet dagiti tucling ket binungonda ti pacarsoda: ket iti bigat nagsacnap ti linnaaw iti licmut ti pacarsoda.
Ket idi a ti linnaaw nagpucaw, adtoy, iti rabaw ti let-ang dagiti babassit a nagbubukel, bassit a cas la nagbalay a linnaaw a nagbukel iti rabaw ti daga.
Ket idi dagiti annac ti Israel nakitada daydiay, kinunada iti maysa ken maysa cadacuada, Ania daytoy
ta dida ammo idi no ania daydi
Ket ni Moises kinunana cadacuada, Daytoy ti tinapay a canen nga ited ni Jehova cadacayo.
Isu daytoy ti imbilin ni Jehova, Agurnongcayo iti dayta tumunggal maysa a tao iti maitutop iti macanna; maysa nga omer iti maysa nga olo (tao), a maitutop iti bilang dagiti bagbagiyo ti alaenyonto, tunggal maysa a tao alaennanto ti maipaay cadagiti adda iti toldana.
Ket dagiti annac ti Israel inaramidda a casta, ket nangalada, ti daduma iti ad-adu ket ti daduma basbassit.
Ket idi sinucatda iti omer, ti nagurnong iti ad-adu saan a nagsuroc ket ti nagurnong iti bassit, saan a nacurangan; tunggal maysa cadacuada nangala iti maitutop iti macanna.
Ket ni Moises kinunana cadacuada, Awan ti mangitidda iti dayta inggana iti bigat.
Nupay casta, saanda nga impangag ni Moises; ngem ti dadduma cadacuada nangitiddada iti daydiay agingga iti bigat, ket nagigges ken naglungsot: ket ni Moises nagpungtot cadacuada.
Ket isuda agalada idi iti binigganbigat, tunggal tao iti maitutop a macanna: ket idi pimmudot ti init narunaw.
Ket naaramid a iti maicanem nga aldaw nagurnongda iti mamindua a caadu ti tinapay, dua nga omer iti tunggal maysa: ket amin dagiti lallacay napanda ket imbagada ken Moises.
Ket isu kinunana cadacuada, Daytoy ti imbaga ni Jehova, Intono bigat isu ti nadaeg a panaginana, maysa nga nasantoan nga aldaw ti panaginana ken Jehova: Yhornoyo ti yhornoyonto, ket ipaburecyo ti ipaburecyonto; ket amin a matda a suroc, tarimaanenyo a maipaay cadacayo tapno maidulin agingga iti bigat.
Ket isuda indulinda agingga iti bigat, cas iti ingunamgunam ni Moises: ket saan a naglungsot, wenno saan a nagigges a pulos.
Ket ni Moises kinunana, Canenyo dayta ita; ta ita nga aldaw maysa nga aldaw a panaginana ken Jehova: ita nga aldaw dicayto macasarac iti dayta iti tay-ac.
Innem nga aldaw nga agurnongcayonto iti dayta; ngem ti maicapito nga aldaw isu ti panaginana, iti dayta awanto a pulos.
Ket naaramid nga iti maicapito nga aldaw, adda napan cadagiti tattao nga agurnong, ket awan a pulos ti nasaracanda.
Ket ni Jehova kinunana ken Moises, Casano ti cabayagnan ita a dicay tungpalen dagiti bilbilinco ken linlintegco?
Kitaenyo, ta ni Jehova intedna cadacayo ti panaginana, isu ti gapuna nga itedna cadacayo iti maicanem nga aldaw ti canen a tumutop cadagiti dua nga aldaw; agtaengcayo, tumunggal maysa a tao, iti dissona: awan coma ti rumuar iti ayanna iti maicapito nga aldaw.
Isu ti gapuna a naginana dagiti tattao iti maicapito nga aldaw.
Ket ti balay ti Israel ninaganda daydiay iti Mana: ket isu idi ti cas la bukel ti culantro, puraw; ket ti nanamna cas la cancanen a nadiroan.
Ket ni Moises kinunana, Daytoy ti imbilin ni Jehova, Masalimetmetan coma agpapan putputotyo ti maysa nga omer iti daydiay; tapno kitaenda ti tinapay a pinangtaraonco cadacayo iti let-ang idi inaoncayo iti daga nga Egipto.
Ket ni Moises kinunana ken Aaron, Mangalaca iti maysa a damili ket icabilmo idiay ti sangaomer a mana, ket idulinmo iti sango ni Jehova tapno masalimetmetan agpapan cadagiti putputotyo.
Cas ni Jehova inbilinna ken Moises, casta ti panangidulin ni Aaron iti sango ti Pammanecnec, tapno masalimetmetan.
Ket dagiti annac ti Israel nangnanganda iti mana cadagiti uppat a pulo a tawen, agingga iti idadatengda iti maysa a daga nga adda agnaed; isuda nangnanganda iti mana, agingga iti idadatengda cadagiti bedbeddeng ti daga a Canaan.
Ti maysa nga omer isu ti apagcasangapulo ti maysa nga efa.
Ti danum aggapu iti bato sadi Rafidim
Ket amin ti gimong dagiti annac ti Israel pimmanawda iti let-ang a Sin, a nagsarsardengda, cas ti panagbilin ni Jehova, ket nagyanda sadiay Refidim: ket awan idi ti danum nga inumen dagiti tattao.
Gapuna a dagiti tattao nakisusicda ken Moises, ket kinunada, Iccannacami iti danum ta uminumcami
Ket ni Moises kinunana cadacuada, Apayapay a casusicdac
Ania ti gapuna a susuutenyo ni Jehova?
Ket dagiti tattao nawawanda idiay iti danum; ket dagiti tattao nagdanengdengda ken Moises, ket kinunada, Ania ti gapuna nga innalanacami idiay Egipto, tapno papatayennacami ken dagiti annacmi ken dagiti an-animalmi iti waw?
Ket ni Moises inawaganna ni Jehova, a cunana, Ania ti aramidecto cadagitoy tattao
agistay a uburendac.
Ket ni Jehova kinunana ken Moises, Inca iti sango dagiti tattao, ket icuyogmo ti dadduma cadagiti lallacay ti Israel; ket ti sarucodmo isu a pinangdidigram idi carayan, igganam, ket inca.
Adtoy, addaacto iti sangoanam idiay iti rabaw ti bato sadi Horeb; ket ibaotmonto iti bato, ket rumuarto idiay ti danum, tapno uminum dagiti tattao
Ket ni Moises inaramidna ti casta iti imatang dagiti lallacay ti Israel.
Ket ninaganna daydi a disso iti Massah ken Meribah, maipuon iti pannakisusic dagiti annac ti Israel, ken maipuon iti panangsuutda ken Jehova, a cunada, Adda ni Jehova cadatayo, wenno awan?
Gubat ken Amalec.
Idin ti Amalec immay ket nakibacal iti Israel sadiay Refidim.
Ket ni Moises kinunana ken Josue, Agpilica iti biangtayo cadagiti lallaki, ket inca, makibacalca iti Amalec: intono bigat agtacderacto iti pantoc ti turod a siiggemac iti sarucod ti Dios.
Iti casta ni Josue inaramidna ti cas panangibaga ni Moises kencuana, ket nakibacal iti Amalec: ket da Moises, Aaron, ken Hur immulida iti pantoc ti turod.
Ket naaramid nga ni Moises idi intayagna ti imana, nagsaguday ti Israel; ket idi imbabana ti imana, nagsaguday ti Amalec.
Ngem dagiti im-ima ni Moises nakettangda idi; ket nangalada iti maysa a bato, ket incabilda iti babaena, ket isu ti nagtugawanna; ket da Aaron ken ni Hur nagsumbangirda nga am-ampayagenda dagiti im-imana; ket dagiti im-imana sikikiredda idi agingga iti ilelennec ti init.
Ket ni Josue pinarmecna ni Amalec ken dagiti tattaona iti tadem ti campilan.
Ket ni Jehova kinunana ken Moises, Isuratmo daytoy iti maysa a libro a pacalaglagipan, ket saritaem cadagiti pagdegngeg ni Josue; nga punasecto a mamimpinsan ti pacalaglagipan ti Amalec iti babaen ti langit.
Ket ni Moises namangon iti maysa nga altar, ket ninaganna iti Jehova-nissi;
Ket isu kinunana, Ni Jehova makigubatto iti Amalec iti tunggal caputotan.
Ket ni Jetro a padi sadi Madian, a catugangan a lalaki ni Moises, naanmoanna ti amin nga inaramid ti Dios ken Moises ken iti Israel nga ilina, no casano ti panangiruar ni Jehova iti Israel sadi Egipto.
Ket ni Jetro a catugangan a lalaki ni Moises innalana ni Sefora, nga asawa ni Moises, calpasan ti pammalubosna,
Ken dagiti dua nga annacna a lalaki; ti maysa cadacuada nanaganan iti Gersom; gapuna kinunana, Gangannaetac idi iti sabali a daga:
Ket di maysa nanaganan iti Eliezer; ta kinunana, Ti Dios ni amac isu idi ti catulongac, ket inlisinac iti igam ni Faraon:
Ket ni Jetro a catugangan a lalaki ni Moises, agraman, dagiti annac ken ti asawa ni Moises, napanda kencuana iti let-ang, a nagsardenganna, idiay bantay ti Dios:
Ket isu kinunana ken Moises, Siac, ni catugangam a Jetro immayac kenca, ken ni asawam ken dagiti dua nga annacna a lallaki nga incuyogna.
Ket ni Moises rimmuar a simmabat ken catuganganna, ket nagcablaaw ket inagcanna; ket nagkinnomustada nga agpadpada; ket simrecda iti tolda.
Ket ni Moises sinaritana ken catuganganna amin nga inaramid ni Jehova ken Faraon ken cadagiti Egipcios a maipuon iti Israel, amin dagiti rigrigat a linac-amda iti dalan, ken no casano ti panangispal ni Jehova cadacuada.
Ket ni Jetro nagragsac cadagiti amin nga imbag nga inaramid ni Jehova iti Israel, a panangispalna cadacuada iti ima dagiti Egipcios.
Ket ni Jetro kinunana, Bendito coma ni Jehova, a nangispal cadacayo iti ima dagiti Egipcios ken iti ima ni Faraon; daydiay nangisalacan cadagiti tattao iti ima dagiti Egipcios.
Ita maammoac a ni Jehova dacdackel ngem dagiti isu-amin a didios; kinaagpaysona, gapu iti aramid a tinatangsit nga inaramidda maibusor met laeng cadacuada.
Ket ni Jetro a catugangan ni Moises nangala iti daton a mapuuran ken cadagiti sacrificio a maipaay iti Dios: ket immay ni Aaron ken amin dagiti lallacay ti Israel a nakipangan iti tinapay ken catugangan ni Moises iti sango ti Dios.
Ket naaramid iti bigat, a ni Moises nagtugaw a mangocom cadagiti tattao: ket dagiti tattao nagtacderda iti lawlaw ni Moises nanipud iti bigat nagingga iti rabii.
Ket idi a ti catugangan ni Moises nakitana amin dagiti inar-aramidna cadagiti tattao, kinunana, Ania daytoy nga aramidem cadagiti tattao
Ania ti gapuna nga agtugawca a sicsica, ket amin dagiti tattao agtatacderda iti lawlawmo manipud iti bigat agingga iti rabii?
Ket ni Moises kinunana ken catuganganna, Ta dagiti tattao umayda caniac nga agintuud iti Dios.
No adda ririda, umayda caniac; ket siac ocomec ti tao ken ti caduana, ket ipaammoc cadacuada dagiti al-alagaden ti Dios ken dagiti linlintegna.
Ket ni catugangan ni Moises kinunana kencuana, Ti aramidem saan a naimbag.
Di bumurong a mapacsoyancanto, sica ken dagiti tattao a cadduam: ta daytoy nga annongen napalalo ti dagsenna kenca; dica mabalin nga aramiden a sicsica laeng.
Imdengam ita ti timecco, patigmaanancanto, ket ti Dios siaadda coma kenca: sica ti dumatag a pannacabagi dagiti tattao iti Dios, ket yamangmo dagiti babanag iti Dios;
Ket isuromto cadacuada dagiti al-alagaden ken dagiti linlinteg, ket ipakitamto cadacuada ti dalan a rebbengda a pagnaan, ken ti aramid a rebbengda nga aramiden.
Maysa pay mangtudingcanto iti aggapu cadagiti umili cadagiti tumutop a lallaki, a dagiti managbutbuteng iti Dios, lallaki a napudno, a guraenda ti nakil-lo a pananggun-ud; ket dagita ti isaadmo cadacuada, nga agtuturay cadagiti rinibu, agtuturay cadagiti ginasut, agtuturay cadagiti saglilimapulo, ken agtuturay cadagiti pinullo:
Ket isuda coma ti mangipato cadagiti tattao iti cancanayon: ket castoyto, tunggal dackel a banag yamangdanto kenca, ngem amin a babassit a banbanag isudanto ti mangipato cadacuada: iti casta nalaglaganto kenca, ket isuda makipagannungdanto kenca.
No aramidem daytoy, ket ti Dios ibilinna kenca a casta, mabalinmonto nga acmen, ket dagitoy met a tattao mapandanto iti ayanda a sitatalna.
Ni Moises impangagna ti sao ni catuganganna, ket inaramidna amin nga imabagana.
Ket ni Moises pimmili cadagiti maitutop a lallaki a nagtaud ti Israel, ket incabilna ida a mangipangolo iti umili a mangituray iti rinibu, mangituray iti ginasut, mangituray iti saglilimapulo, ken mangituray ti pinullo.
Ket isuda agipatoda idi a cancanayon cadagiti tattao: dagiti naricut a panggep yamangda idi ken Moises, ngem amin a banbanag a babassit isuda met leangen ti nangipato.
Ket ni Moises pinalubusanna ni catuganganna a lalaki; ket napan iti dagana met leang.
Ti Israel sadiay Sinai
Ni Moises sarakenna ni Jehova iti bantay.
Iti maicatlo a bulan a calpasan ti ipapanaw dagiti annac ti Israel idiay daga nga Egipto, daydi met la nga aldaw dimtengda iti let-ang ti Sinai.
Ket idi pimmanaoda idiay Refidim, ket dimtengda iti let-ang ti Sinai, nagsardengda iti let-ang ket idiay nagyan ti Israel ti sanngo ti bantay.
Ket ni Moises napan iti Dios, ket ni Jehova inayabanna nanipud iti bantay, a cunana, Castoy ti saoemto cadagiti putot ni Jacob, ket ibagamto cadagiti annac ti Israel:
Dacayo nakitayo ti inaramidco cadagiti Egipcios ken no casano ti panangalac cadacayo iti rabaw ti paypayac dagiti aguila, ket inyegcayo caniac met laeng.
Ita ngarud, no umannugutcayo a napaypayso iti saoc ket salimetmetanyo ti tulagco iti casta dacayonto iti ipangpangrunac cadagiti amin a tattao: ta amin ti daga cucuac:
Ket dacayonto caniac ti maysa a pagarian a papadi, ken maysa a nasantoan a nacion
Dagitoy dagiti sao nga ibagamto cadagiti annac ti Israel.
Ket ni Moises immay ket pinaayabanna dagiti lallacay ti ili, ket inyulitna iti sangoda amin dagitoy a sasao a ni Jehova imbilinna kencuana.
Ket amin dagiti tattao naggigiddanda a simmungbat, ket kinunada, Amin a sinao ni Jehova aramidenminto
Ket ni Moises indanunna dagiti sasao dagiti tattao ken Jehova.
Ket ni Jehova kinunana ken Moises, Kitaem ta umayac kenca iti napuscol nga ulep, tapno dagiti tattao mangngegda no makisaoac kenca, ken tapno patiendaca met nga agnanayon
Ket ni Moises imbagana dagiti sasao dagiti tattao ken Jehova.
Ket ni Jehova kinunana ken Moises, Inca cadagiti tattao, ket santificarem ida ita nga aldaw ken intono bigat, ket labaanda coma dagiti pagpagan-anayda,
Ket sisasaganada coma a maipaay iti maicatlo nga aldaw; ta intono maicatlo nga aldaw ni Jehova bumabanto iti imatang dagiti amin a tattao iti rabaw ti bantay Sinai.
Ket kedngamto ti pagyanan dagiti tattao iti aglawlaw, a cunam, Aluadanyo dagiti bagbagiyo, ta dicayo sumang-at iti bantay, wenno sagiden ti igidna: siasinoman a macasagid ti bantay mapapatayto a di bumurong.
Awan ti ima a sumagid kencuana, ta dinto bumurong a maubur, wenno mapana; uray animal wenno tao, dinto agbiag: intono aguni iti napa-ot ti tangguyob, umasidegdanto iti bantay.
Ket ni Moises simmalog iti bantay a napan cadagiti tattao, ket sinantificarna dagiti tattao; ket linabaanda dagiti pagpagan-anayda.
Ket kinunana cadagiti tattao, Agsaganacayo a maipaay iti maicatlo nga aldaw: dicayo dumenna iti babai.
Ket naaramid nga iti maicatlo nga aldaw, idi a bummigat, naggurgurrood ken nagkimkimat, ken nagulep iti napuscol iti rabaw ti bantay, ken naguni ti tangguyob a casta unay ti pigsana; ket nagkintayeg amin dagiti tattao iti pacarso.
Ket ni Moises inruarna dagiti tattao iti pacarso a sumabat iti Dios; ket nagyanda iti arisadsad ti bantay.
Ket ti bantay Sinai, ti sibubukel a bagina nagas-asuc, ta ni Jehova bimmaba iti rabawna iti apuy; ket ti maysa nga horno, ket amin ti bantay nagkintayeg iti napalalo.
Ket idi a pimmigsa la nga pimmigsa ti uni ti tangguyob, ni Moises nagsao, ket ti Dios sinungbatanna iti maysa a timec.
Ket bimmaba ni Jehova iti rabaw ti bantay Sinai, iti tuctoc ti bantay; ket ni Jehova inayabanna ni Moises a dumanon iti tuctoc ti bantay; ket ni Moises simmang-at.
Ket ni Jehova kinunana ken Moises, Sumalogca, ipanecnecmo cadagiti tattao di la ket ta macaliw-asda a comita ken Jehova, ket adu cadacuada ti matay.
Ket casta met coma dagiti papadi nga umasideg ken Jehova, santificarenda dagiti bagbagida, di la ket ta bumusor cadacuada ni Jehova.
Ket ni Moises kinunana ken Jehova, Dagiti tattao dida mabalin ti dumanon iti bantay Sinai: gapu ta impatalgedmo cadacami, a cunam, Mangaramidcayo iti pagbeddengan iti lawlaw ti bantay, ket santificarem.
Ket ni Jehova kinunana kencuana, Inca, sumalogca; ket sumang-atcanto, sica ken ni Aaron a cacuyogmo: ngem dagiti papadi ken dagiti tattao dida coma agliw-as a sumang-at ken Jehova, di la ket ta busorenna ida.
Iti casta ni Moises simmalog cadagiti tattao, ket imbagana cadacuada.
Dagiti sangapulo a bilin
Ket ti Dios sinaona amin dagitoy a balicas, cunana,
Siac ni Jehova a Diosmo, a nangaon kenca iti daga nga Egipto, iti balay a nacaadipnan.
Awan ti sabali a diosmo iti sangoc.
Dica mangaramid iti maipaay kenca a ladawan a kinitikitan, uray ania a catulad ti adda idiay ngato sadi langit, wenno ti adda iti baba ditoy daga, wenno ti adda iti danum iti uneg ti daga:
Dica irucnoy ti bagim cadacuada wenno pagservian ida; ta siac ni Jehova a Diosmo manangimonac a Dios, a mangipasarungcar iti kinadakes dagiti amma cadagiti annac, cadagiti maicatlo ken maicappat a caputotan dagiti gumura caniac.
Ken mangipaay iti naayat nga asi cadagiti rinibribu nga agayat caniac ken mangsalimetmet cadagiti bilbilinco.
Dica aramaten iti barengbareng ti nagan ni Jehova a Diosmo ta ni Jehova saannanto a di pabidduten ti mangaramat iti naganna iti barengbareng.
Laglagipem ti aldaw a panaginanana tapno santificarem.
Cadagiti innem nga aldaw agtrabajocanto, ket aramidem amin nga aramidmo;
Ngem ti maicapito nga aldaw isu ti maysa a panaginana ken Jehova, a Diosmo: iti dayta nga aldaw, dica agtrabajo iti uray ania, sica, wenno ti anacmo a lalaki, wenno ti anacmo a babai, wenno ti adipenmo a lalaki, wenno ti adipenmo a babai, wenno dagiti animalmo, wenno ti gangannaetmo nga adda iti uneg dagiti ruanganmo:
Ta cadagiti innem nga aldaw ni Jehova inaramidna ti langit ken daga, ti taaw, ken amin nga adda cadacuada, ket naginana iti maicapito nga aldaw: isu ti gapuna a ni Jehova binendicionanna ti aldaw a panaginana, ken sinantificarna.
Dayawem ni amam ken ni inam, tapno umatiddug dagiti aldawmo iti daga nga ni Jehova a Diosmo itedna kenca.
Dica mamapatay.
Dica makiabig iti dica asawa.
Dica agtacaw.
Dica agsacsi iti ulbod a maibusor iti padam a tao.
Dica aguman ti balay ti padam a tao, dica aguman ti asawa ti padam a tao, uray ti adipenna a lalaki, uray ti adipenna a babai, uray ti vacana, uray ti asnona, uray aniaman a cucua ti padam a tao.
Dagiti tao nagamacda idi
Ket amin dagiti tattao nadlawda dagiti gurgurrood, ken dagiti kimkimat, ken ti uni ti tangguyob, ken ti bantay nga agas-asuc; ket idi dagiti tattao nakitada, nagpiggergerda, ket nagyanda iti adayu.
Ket kinunada ken Moises, agsaoca cadacami, ket ipangagminto; ngem saan coma a ti Dios ti makisao cadacami, di la ket ta mataycami.
Ket ni Moises kinunana cadagiti tattao, Dicayo agbuteng: ta ti Dios immayen a mangsuut cadacayo, ken tapno ti panagbuteng kencuana adda iti sangoyo, tapno dicayo agbasol.
Ket dagiti tattao nagyanda iti adayu, ket ni Moises immasideg iti napuscol a sipnget isu nga ayan idi ti Dios.
Linlinteg a maipanggep cadagiti ladladawan ken alaltar.
Ket ni Jehova kinunana ken Moises, Castoy ti saoemto cadagiti annac ti Israel, Dacayo met laeng nakitayo a nakisaoac cadacayo nanipud sadi langit.
Dicayo agaramid cadagiti sabsabali a didios a pannacacadduac; didios a pirac, wenno didios a balitoc, dicayo agaramid a maipaay cadacayo.
Maysa nga altar a daga ti aramidem caniac, ket idatonmonto idiay rabawna dagiti datdatonmo a mapuuran, ken dagiti datdatonmo ti cappia, dagiti carcarnerom, ken dagiti vacvacam; iti isu-amin a disso a pangilanadac iti naganco, umayacto kenca, ket bendicionancanto.
Ket no yaramidannac iti altar a bato, dica pagbangon dagiti bato a pinisi; ta no aramatem ti alicamenmo kencuana tinulawamon.
Dica met ulien iti agdan ti altarco, tapno saan maipakita idiay iti kinalamolamon.
Ita dagitoy isuda dagiti linlinteg nga idatagmonto iti sangoananda.
No gumatangca iti bag-enmo nga Hebreo, innem a tawen ti panagservinanto: ket iti maicapito pumanawto a siwawayawaya nga awan pagbayadna.
No sumrec nga is-isu laeng, is-isu laeng ti pumanawto: no naasawaan, ngarud pumanawto agraman ti asawana.
No ti apona iccanna iti asawa, ket ti babai ipasngayanna cadagiti annac a lallaki wenno babbai; ti asawa a babai ken dagiti annacna cucuanto ni apona, ket ti lalaki pumanawto nga is-isu laeng.
Ngem no ti bag-en cunananto iti nalawag, Siac ayatec ni apoc, ni asawac, ken dagiti annacco; diacto pumanaw nga agwayawaya:
Ti apona ngarud ipannanto iti Dios, ket yegnanto iti ruangan, wenno iti baotec ti ruangan; ket ti apona tebbengannanto iti lapayagna iti maysa a culucul; ket adipnennanto a cancanayon.
Ket no ti maysa a tao ilacona ti anacna a babai a pabag-en, saanto a pumanaw a cas cadagiti lallaki a bag-en.
No saan a macaay-ayo ken apona dayta a babai, isu a nangasawa kencuana, ipalubosnanto ngarud a masbot: awanto ti pannacabilinna a mangilaco kencuana cadagiti gangannaet a tattao, idinto a nagaramid kencuana ti allilaw.
Ket no isu yasawana iti anacna a lalaki, aramidennanto kencuana ti cas aramiden cadagiti annac a babbai.
No mangala iti sabali a babai nga asawa; ti taraon ti bag-en nga asawa, ti pagan-anayna, ken ti rebbeng ti pannakiasawana, dinanto kessayan.
Ket no dina aramiden dagitoy tallo nga annungen, ti babai pumanawto nga awan anniaman, nga awan subbotna.
Ti mangsugat iti maysa a tao nga isu ti pacatayanna, di bumurong a mapapatayto.
Ket no ti maysa a tao saan nga agsaneb no di ket ti Dios yawatna daydiay iti imana; no casta itudingconto kenca ti maysa a disso a pagtalawannanto.
Ket no ti maysa a tao ipangtana a dulusen iti padana a tao, a patayen a liputan; alaemto iti altarco, tapno matay.
Ket ti cumabil ken amana wenno ken inana, di bumurong a mapapatayto.
Ket iti agtacaw iti maysa a tao ket ilacona, wenno masaracan iti biangna, di bumurong a mapapatayto.
Ket ti mangilunud ken amana wenno inana, di bumurong a mapapatayto.
Ket no dagiti tattao agcacabilda, ket ti maysa masugatna ti caduana iti bato, wenno iti gemgemna, ket saan a matay, ngem mapaidda;
No macabangon manen, ket magna a macaadayu a sisasarucod, ti nangsugat ngarud maluc-atanto: ngem bayadannanto kencuana ti natactac nga aldawna, ket paagasannanto a naimbag.
Ket no maysa a tao cabilenna ti bag-enna a lalaki, wenno ti bag-enna a babai, iti pang-or, ket matay iti babaen ti imana; di bumurong a madusanto.
Nupay casta, no agpa-ot iti maysa nga aldaw wenno dua, saanto a madusanto: ta isu piracna.
Ket no dagiti tattao agriringgorda, ket macabilda ti maysa a babai a masicug, ket iti casta maalisan, ngem awan pagdacsanna; di bumurong a mamultanto, cas mayalubug iti ipatay ti asawa ti babai; ket bayadannanto a cas ituding dagiti ocom.
Ngem no adda pagdacsanna, itdemto ngarud ti biag iti biag.
Mata iti mata, ngipen iti ngipen, ima iti ima, saca iti saca.
Puur iti puur, sugat iti sugat, baot iti baot.
Ket no ti maysa a tao danarenna ti mata ti bag-enna a lalaki, wenno ti mata ti bag-enna a babai ket madadaelna; palubusananto nga agwayawaya maipuon iti matana.
Ket no matuppolanna ti ngipen ti bag-enna a lalaki, wenno ngipen ti bag-enna a babai; palubusannanto nga agwayawaya maipuon iti ngipenna.
Ket no ti maysa a vaca sangdoenna a patayen ti maysa a lalaki wenno babai, ti vaca di bumurong a mauburto, ket ti lasagna saanto a masida ngem ti akinvaca awanto ti pacaananoanna.
Ngem no ti vaca cadawyanna ti sumangsangdo cadagiti napalabas nga al-aldaw, ket naipanecnec ken akincua, ket saanna nga inaywanan, ngem nacapapatay iti tao a lalaki wenno babai; ti vaca mauburto, ken ti akincua casta met a mapapatayto.
No naikeddeng kencuana ti panangsubbotna, itednanto ngarud ti maipaay a subbot ti biagna uray ania ti maikeddeng kencuana.
Simmangdo man iti maysa nga anac a lalaki, wenno anac a babai, cas mayannurot itoy a panangipato maaramidto kencuana.
No ti vaca sumangdo ti bag-en a lalaki wenno babai, maitedto ken apoda ti tallopulo a siclo a pirac, ket ti vaca mauburto.
Ket no ti maysa a tao lucatannanto ti maysa a bito, wenno no ti maysa a tao mangcutcut iti maysa a bito, ket dina gaburan, ket ti maysa a vaca wenno asno mailasbongto,
Ti akincua iti bito isu ti mangsupapac; itednanto ti pirac iti akinvaca, ket daydiay natay cucuananto.
Ket no ti vaca ti maysa a tao ranggasanna ti vaca ti sabali nga tao, isu a pacatayanna, ilacodanto ngarud ti vaca nga sibibiag, ket bingayendanto ti naglacoanda; ket ti matay casta met a bingayendanto.
Wenno no pagaammo a ti vaca masansan nga agsangsangdo cadagiti napalabas nga aldaw, ket ti akinvaca dina impacni; di bumurong a bayadannanto ti vaca iti vaca, ket ti natay nga animal isu ti cucuananto.
No ti maysa a tao agtacaw iti maysa a vaca wenno carnero, ket patayenna wenno ilacona; bayadannanto iti lima a vaca ti maysa a vaca, ken uppat a carnero ti maysa a carnero.
No ti mannanacaw matumpungan nga agar-aramid iti sercanna, ket masugat nga isu ti pacatayanna, awanto ti pannacabasol iti dara a maipuon kencuana.
No malgacan ti init, addanto pannacabasol ti dara a maipuon kencuana; isublinanto ti supapac: no awanan iti uray ania, isu mailaconto ngarud a maisupapac iti tinacawna.
No ti tinacaw matumpungan a sibibiag iti imana, vaca man, wenno asno, wenno carnero; bayadannanto iti mamindua.
No maysa a tao agpaarab ti talon wenno cauvasan, ket ibabatannanto ti animalna, ket agarab iti talon ti sabali a tao; iti casasayaatan nga adda iti cucuana met laeng a talon, ken ti casasayaatan iti cauvasanna met laeng ti pagbayadnanto.
No tumbuac ti apuy, ket macacayamcam cadagiti samsamec, gapuna nga dagiti binunbunton a mula, wenno ti di pay naanian a mula, wenno ti talon mauramda; ti nangsilmut iti apuy bayadannanto a di bumurong.
No maysa a tao yawatna iti padana a tao ti pirac wenno alicamen tapno idulinna, ket matacaw iti balay daytoy a tao: no matumpungan ti bircug, bayadannanto iti mamindua.
No ti bircug di matumpungan, ti pangoloen ti balay dumatagto ngarud iti Dios a pangkitaan no saanna nga incabil iti imana cadagiti cucua ti padana a tao.
Maipangep iti amin nga aramid a salungasing, uray maipapan iti vaca, wenno asno, wenno carnero, wenno pagan-anay, wenno maipapan iti uray ania a nacapucawan ti cucua, isu a pagcunaan ti maysa, Isu daytoy, ti ringgor dagiti dua dumanonto iti saclang ti Dios; ti dusaento ti Dios isu ti agbayadto iti padana a tao iti mamindua.
No maysa a tao yawatna iti padana a tao ti maysa nga asno, wenno vaca, wenno carnero, wenno uray ania nga animal tapno aywananna; ket matay, wenno masugat, wenno mapatalaw, nga awan tao a macakita:
Ti sapata ni Jehova maibaetto cadacuada a dua, no dina incabil ti imana iti cucua ti padana a tao; ket ti akincua anamongannanto, ket isu agtaraken dinanto bayadan.
Ngem no matacaw kencuana, supapacannanto ngarud iti akincua.
No narangrangcay, isu ti yegna coma a pammanecnec; dinanto bayadan ti narangrangcay.
Ket no maysa a tao bumulod iti uray ania iti padana a tao, ket masugat ti binuludna, wenno matay, nga saan a sisasango ti makincua, bayadannanto a di bumurong.
No ti akincucua adda a siimatang, saananto a bayadan: no pagpapaabang, bayadannanto iti abangna.
Ket no ti maysa a lalaki sulisogenna ti maysa a balasang a dina kinacasar, ket caiddaenna, bayadannanto a di bumurong ti panabongna kencuana tapno agbalin nga asawana.
No ti amana pulos a dina cayat nga ited ti balasang kencuana, isu bayadannanto iti pirac cas mayannurot iti panab-ong cadagiti babbalasang.
Dicanto ipalubos nga agbiag ti managanito a babai.
Siasinoman a makicaidda iti animal mapapatayto a di bumurong.
Ti agdaton iti uray ania a dios, no di laeng ken Jehova, matalipupusto a madadael.
Ket dica ranggasan, wenno parparigaten ti maysa a gangannaet: gapu ta naggangannaetcayo iti daga nga Egipto.
Dicayo parparigaten ti uray siasino a balo a babai uray ti ulila iti ama.
No sica parparigatem la ida, ket umasugda caniac, dinto bumurong nga ipangagconto ti unnoyda;
Ket ti pungtotco bumaranto, ket patayencayto iti campilan; ket dagiti asawayo a babai mabalodanto, ket dagiti annacyo mauliladanto iti ama.
No pautangam iti pirac ti siasinoman cadagiti tattaoc a napanglaw, sa-ancanto a cas maysa a managpautang kencuana saanyonto met a singiren kencuana ti tubo.
No mangalaca iti uray caanoman ti pagan-anay ti padam a tao a pangicarian, isublimto kencuana no dipay lumnec ti init:
Ta daydiay is-isu laeng ti abbongna, isu ti cawes ti cudilna: ania ti pagturognanto
ket mapasamacto a no umasug caniac denggecto; ta siac manangasiac.
Dica pagbassawangan ti Dios wenno ilunud ti maysa nga agturay cadagiti cailiam.
Dica agtactac a mangidaton iti nayon ti apitmo, ken iti agayus cadagiti pagpespesam
Ti inauna cadagiti anacmo a lalaki itedmonto caniac.
Castoy met ti aramidem cadagiti vacvacam ken carcarnerom: cadagiti pito nga aldaw agyanto iti inana; iti maicawalo nga aldaw itdemto caniac.
Ket dacayo sasantocayto caniac: isu ti gapuna a dicayto canen ti uray ania a lasag a rinangcay dagiti an-animal a naranggas iti away; ibellengyonto cadagiti asaso.
Dica anamungan ti naulbod a damag: dica icabil ti imam a bumuyog iti nadamca nga agbalinca a naulbud a sacsi.
Dica sumurot iti adu nga agaramid iti dakes; dica met agpalawag iti maysa a panggep a sumiasica a sumurot iti adu a manglabsing iti kinalinteg:
Dica met canunongan ti napanglaw a tao iti ringgorna.
No nasaracam ti vaca ti cagurguram, wenno ti asnona nga agtawtawataw, isublimto manen kencuana a di bumurong.
No makitam a naitublac a siaawit iti asno ti gumurgura kenca dicanto panpanaoan sicanto ti caduana a di bumurong a mangluc-atto kencuana.
Dica caniwasen ti calintegan ti napanglawmo iti ringgorna.
Adayoam iti naulbod a panggep; ket dagiti awan basolna ken nalinteg dica patayen: ta diacto ibilang a nalinteg ti nadamsac.
Ket dica umawat iti sucsuc: ta ti sucsuc bulsekenna dagiti macakita, ket ballicugenna dagiti sasao ti nalinteg.
Ket dica parigaten ti maysa a gangannaet: ta dacayo ammoyo ti puso ti gangannaet, yantangay dacayo naggangannaetcayo iti daga nga Egipto.
Dagiti panaginana, fiesta, ken umuna a bungbunga
Ket innem a tawen a mulaamto ti dagam, ket agummongcanto iti apitna.
Ngem iti maicapito a tawen pag-inanaemto ket bay-amto nga aglaeg; tapno dagiti napanglaw iti ilim manganda: ket ti mateddada canento ti animal ti away
Castoy ti aramidem iti cauvasam, ken iti caolivaam.
Innem nga aldaw agtrabajocanto, ket iti maicapito nga aldaw aginanacanto; tapno ti vacam ken ti asnom aginanada, ket ti anac a lalaki ti adipenmo a babai, ken ti gangannaet mabang-aranda.
Ket dagiti amin nga sinaoc cadacayo imdenganyo: ket dica icampit ti nagan dagiti sabali a didios, uray panangipangngeg ti agaway iti ngiwatmo.
Mamitlo iti macatawen agfiestacanto a maipaay caniac.
Ti fiesta ti tinapay nga awan levadurana ngilinemto: cadagiti pito nga al-aldaw canemto ti tinapay a di nalevaduraan, cas imbilinco kenca, iti natudingan nga aldaw ti bulan nga Abib (ta isu idi ti ipapanawmo sadi Egipto); ket awanto ti dumatag nga ima-ima iti sangoc.
Ket ti fiesta ti apit, dagiti umuna a bungbunga ti banbannogmo, dagidiay nga imulam iti talon ken ti fiesta ti panagummong, iti gibus ti tawen, no agummongca cadagiti nagbannogam iti talon.
Mamitlo iti macatawen amin a tattaom a lallaki dumatagdanto iti saclang ni Apo Jehova.
Dica mangipaay iti dara ti datonco agraman tinapay a nalevaduraan; dinto met mabaybay-an ti taba ti fiestac iti agpatnag agingga iti bigat.
Dagiti umuna cadagiti umuna a bungbunga ti dagam yegmonto iti balay ni Jehova a Diosmo
Dica lutoen ti urbon a calding iti gatas ti inana.
Naicari ti iseserrec sadi Canaan.
Adtoy, baonec iti sangom ti maysa nga angel, a mangaluad kenca iti dalan, ken mangipan kenca iti disso a sinaganac.
Agannadcayo iti sangona, ket ipangagyo ti timecna; dicayo pagpungtoten; ta dinanto pacawanen ti salungasingyo: ta ti naganco adda kencuana.
Ngem no ipangagmonto nga ipasnec ti timecna, ken aramidem amin nga ibagac; siacto ngarud ti maysa a cabusor dagiti cabusormo, ken maysa a caringgor dagiti caringgormo.
Ta ti angelco mapanto iti sangoanam, ket iserrecnacanto iti Amoreo, ken iti Heteo, ken iti Pherezeo, ken iti Cananneo, ken iti Heveo, ken iti Jebuseo: ket ipusayconto ida.
Dica agrucnoy cadagiti didiosda, wenno pagservian ida, wenno tuladen dagiti ar-aramidda; ngem tuangemto ida a maminpinsan, ket bungtolem dagiti tedteddecda.
Ket agservicayto ken Jehova a Diosyo, ket isu bendicionannanto ti taraonmo ken ti danummo; ket siac iccatecto ti sakit iti tengngam.
Awanto ti maalisan a babai wenno lupes iti dagam: ti bilang dagiti aldawmo tungpalecto.
Ibaonconto ti pangkigtotco iti sangoanam, ket abakecto amin dagiti tattao a papanamto, ket aramidecto a dagiti amin a cabusormo tumallicodda kenca.
Ket ibaonconto ti alimbubuyog iti sangom a mamapanaw iti imatangmo iti Heveo, ken iti Cananeo, ken iti Heteo.
Diacto pagtalawen ida iti imatangmo iti maymaysa a tawen, di la ket ta agbalin ti daga nga ungaong ket dagiti an-animal ti away umaduda a bumusor kenca.
Main-inut a pagtalawecto ida iti sangom, agingga dica umadu, ken agtawid iti daga.
Ket icabilconto a beddengmo manipud ti Baybay a Nalabaga inggana iti taaw dagiti Filisteos, ken manipud iti let-ang agingga iti Carayan: ta yawatconto iti imam dagiti agnaed iti daga; ket pagtalawemto ida iti sangoanam.
Dica makicapponto cadacuada, wenno cadagiti didiosda.
Didanto agnaed iti dagam, di la ket ta pagbasolendaca iti maicaniwas caniac; ta no agservica cadagiti didiosda, dayta ti maysa a pacaitibculam a di bumurong.
Ti tulag ni Jehova iti Israel
Ket kinunana ken Moises, Sumang-atcayo ken Jehova, sica ken Aaron, ken Nadab ken Abiu, ken pitopulo cadagiti lallacay ti Israel; ket manipud iti adayu agdayawcayo:
Ket ni laeng Moises ti dumanonto iti asideg ken Jehova; ngem isuda didanto umasideg; uray pay dagiti tattao didanto makipagsang-at ken cuana.
Ket dimteng ni Moises ket sinaona cadagiti tattao amin dagiti sao ni Jehova, ken amin dagiti bilbilin: ket amin dagiti tattao simmungbatda a sangsangcagiddan, ket kinunada, Amin dagiti sasao nga imbaga ni Jehova aramidenminto.
Ket ni Moises insuratna amin dagiti sasao ni Jehova, ket bimmangon a nasapa iti bigat, ket namangon iti maysa nga altar iti arisadsad ti bantay ken sangapulo ket dua a tedteddec cas iti bilang dagiti sangapulo ket dua a capuonan ti Israel.
Ket imbaonna dagiti agtutubo a lalaki cadagiti annac ti Israel, nga nangidatag cadagiti datdaton a mapuuran, ken nagaramid cadagiti datdaton ti cappia a vacvaca ken Jehova.
Ket ni Moises innalana ti guddua ti dara, ket incabilna cadagiti palpalanggana; ket ti guddua di dara inwarisna iti rabaw ti altar.
Ket innalana ti libro ti tulag, ket binasana iti naggigimongan dagiti tattao: ket kinunada, Amin dagiti sinao ni Jehova aramidenminto, ket situtuloccamto.
Ket ni Moises innalana di dara, ket inwarisna cadagiti tattao, ket kinunana, Adtoy ti dara ti tulag nga inaramid ni Jehova cadacayo maipanggep cadagitoy amin a sasao.
Idin simmang-at da Moises, Aaron, Nadab, Abiu, ken pitopulo cadagiti lallacay ti Israel:
Ket nakitada ti Dios ti Israel; ket adda cas la nabaldosaan iti bato a zafiro iti babaen dagiti dapanna, ket cas la pumadpad iti langit gapu iti lawagna.
Ket cadagiti natan-oc cadagiti annac ti Israel saanna nga incabil ti imana: ket nakitada ti Dios, ket nanganda ket naginumda.
Ket ni Jehova kinunana ken Moises, Dumanonca caniac iti bantay, ket agyanca idiay: ket itdecto kenca dagiti taptapi a bato, ken ti linteg ken ti bilin, a sinuratac, tapno isuda ti isurom.
Ni Moises adda manen idiay bantay.
Ket ni Moises timmacder, ken ni Josue a ministrona: ket ni Moises simmang-at iti bantay ti Dios.
Ket kinunana cadagiti lallacay, Urayendacami ditoy, agingga iti dicami agsubli manen cadacayo. 
Ket, adtoy, da Aaron ken ni Hur addada cadacayo; siasinoman nga adda panggepna, umasideg coma cadacuada.
Ket ni Moises simmang-at iti bantay, ket ti ulep binungonna ti bantay.
Ket ti dayag ni Jehova nagsaad iti rabaw ti bantay Sinai, ket ti ulep binungonna iti bayat ti innem nga aldaw: ket iti maicapito nga aldaw inayabanna ni Moises nanipud iti nagtengngaan ti ulep.
Ket ti langa ti dayag ni Jehova adda idi a cas la apuy a manguram iti pantoc ti bantay iti imatang dagiti annac ti Israel.
Ket ni Moises simrec ti tengnga ti ulep, ket simmang-at iti bantay: ket uppat a pulo nga aldaw ken uppat a pulo a rabii a nagyan ni Moises iti bantay.
Ket ni Jehova nakisao ken Moises a cunana,
Saoem cadagiti annac ti Israel a mangalada iti maysa nga isagut a maipaay caniac: iti tunggal maysa a tao a matignay ti pusona a siaayat, alaenyonto a sagut caniac.
Ket daytoy ti isagut nga alaenyonto cadacuada: balitoc, ken pirac, ken suer.
Ken azul, ken purpura, ken nalabaga, ken lienzo a nalapat, ken dutdut dagiti calcalding,
Ken lallalat dagiti carcarnero a lallaki a natina iti nalabaga, ken lallalat dagiti foca, ken cayo nga acacia,
Segden a pagsilaw, recrecado a maipaay iti lana a panapsapo ken maipaay iti nasayamusom nga incienso,
Batbato nga onix, ken batbato a pagtampoc, nga agservi iti efod ken agservi iti pectoral.
Ket yaramidandac coma iti maysa a santuario, tapno agnaedac iti nagbabaetanda.
Cas mayannurot cadagiti amin nga ipakitac kenca, ti pagwadan ti tabernaculo, ken ti pagwadan dagiti amin nga al-alicamenna, casta ti aramidenyonto.
Ket mangaramiddanto iti maysa a lacasa a cayo ti acacia; dua a sico ket guddua ti caatiddugnanto, ket maysa a sico ket guddua ti caacabana, ket maysa a sico ket guddua ti catayagna.
Calupcupamto iti pulos a balitoc, iti uneg ken ruar calupcupamto, ket aramidemto iti rabawna ti maysa a balangat a balitoc nga aglawlaw.
Ket yaramidamto iti uppat a singsing a balitoc, ket icabilmonto ida cadagiti uppat a sacsacana; ket dua a singsing addadanto iti maysa a bangirna, ket dua a singsing addadanto iti sabali a bangirna.
Mangaramidcanto met cadagiti pagassiwan a cayo ti acacia, ket calupcupamto ida iti balitoc.
Ket yusocmonto ida cadagiti singsing cadagiti sicsikigan ti lacasa, a pammaclayan iti lacasa.
Dagiti pagassiwan siaaddadanto cadagiti singsing ti lacasa: saandanto a maiccat idiay.
Ket yunegmonto iti lacasa ti pamanecnec nga itedconto kenca.
Ket mangaramidcanto iti maysa a tugaw ti caasi a biig a balitoc: dua a sico ket guddua ti caatiddugnanto, ket maysa a sico ket guddua ti caacabana.
Ket mangaramidcanto cadagiti dua a querubin a balitoc; itinto pinitpit aramidem ida, cadagiti dua a pungto ti tugaw ti caasi.
Ket mangaramidca iti maysa a querubin iti maysa a pungto, ket maysa a querubin iti sabali a pungto: sangsangcanayon iti tugaw ti caasi ti aramidemto a querubin cadagiti dua a pungtona.
Ket dagiti querubin ocradendanto iti ngato dagiti paypayacda, a linunganda ti tugaw ti caasi cadagiti paypayacda, nga agrupanrupada; ti tugaw ti caasi sangoennanto dagiti ruprupa dagiti querubin.
Ket iparabawmonto ti tugaw ti caasi iti lacasa: ket iti lacasa yunegmonto ti pamanecnec nga itedconto kenca.
Ket idiay ti pangsaracacto kenca, ket manipud iti ngatoen ti tugaw ti caasi ti pakisaoacto kenca, manipud iti nagbaetan dagiti dua a querubin nga addada iti rabaw ti lacasa ti pamanecnec, cadagiti amin nga itedconto kenca nga ibilin cadagiti annac ti Israel.
Ket mangaramidcanto iti maysa a lamisaan a cayo ti acacia; dua a sico ti caatiddugnanto, ket maysa a sico ti caacabana, ket maysa a sico ket guddua ti cangatona.
Ket calupcupamto iti bin-ig a balitoc, ket palawlawamto iti balangat a balitoc.
Ket paigidamto iti agsawasaw nga aglawlaw ti sangadaculapan ti cacabana; ket mangaramidcanto iti maysa a balangat a balitoc iti igidna nga aglawlaw.
Ket yaramidamto cadagiti uppat a singsing a balitoc, ket icabilmonto dagiti singsing cadagiti uppat a sulsuli nga addada cadagiti sacsacana.
Addanto dagiti singsing iti asideg ti igid a pacaicabilan dagiti pagassiwan a pangbaclayan ti lamisaan.
Ket cayo ti acacia dagiti aramidemto nga pagassiwan, ket calupcupamto ida iti balitoc, tapno isuda ti pangbagcatanto iti lamisaan.
Ket agaramidcanto cadagiti pingpingganna, cutcucharana, gorgoritana, ken malmalucongna, a pangibuyat: iti bin-ig a balitoc aramidemto ida.
Ket icabilmonto iti rabaw iti lamisaan ti tinapay ti pamarang iti sangoc a cancanayon.
Ti candelero.
Ket mangaramidcanto iti maysa a candelero a pasig a balitoc: pinitpit ti pannacaaramidto ti candelero, ti met puonna, ken ti ongcayna; dagiti copana, dagiti bolana a cas granada ken dagiti sabongna sangsangcanayondanto iti candelero:
Ket addanto innem a sangana a rumuar cadagiti agsumbangir; tallo a sanga ti candelero iti maysa a bangirna, ket tallo a sanga ti candelero iti sabali a bangirna:
Tallo a copa maaramidda a cas iti sabong ti almendras iti maysa a sanga, maysa a bola ken maysa a sabong; ken tallo a copa a maaramid a cas iti sabong ti almendras iti sabali a sanga maysa a bola ken maysa a sabong: castoy cadagiti innem a sanga nga rumuar iti candelero:
Ket iti candelero uppat a copa a maaramid a capada ti sabong ti almendras, dagiti bolana ken dagiti sabongna;
Ket ti maysa a bola iti babaen ti dua a sanga a sangsangcanayon a paset, ken ti maysa a bola iti babaen ti dua a sanga a sangsangcanayon a paset, ken ti maysa a bola iti babaen ti dua a sanga a sangsangcanayon a paset, cadagiti innem a sanga a rumuar iti candelero.
Dagiti bolana ken dagiti sangana addadanto iti sangsangcanayon a paset ti candelero; ti isu-amin maymaysa a paset iti pulpulos a balitoc a pinitpit.
Ket mangaramidcanto cadagiti pagsainganna, pito: ket gangatandanto dagiti pagsainganna tapno lawaganna ti sangona.
Ket dagiti pangarsang kencuana, ken dagiti pingpingganna a pagidissoan ti inarsang bin-igdanto a balitoc.
Iti maysa a talento ti pulos a balitoc maaramidto, agraman amin dagitoy nga ar-aruaten.
Ket kitaem ta aramidem ida a cas iti pacatuladanda, a naiparang kenca iti bantay.
Maysa pay a mangaramidcanto iti tabernaculo nga adda sangapulo a bengbengna; iti nalapat a lienzo a tinabid, ken azul, ken purpura, ken nalabaga, agraman querquerubin a gapuanan ti managborda aramidemto ida.
Ti caatiddug ti tunggal bengbeng duapulonto ket walo a sico, ket ti caacaba ti tunggal bengbeng uppat a sico: amin dagiti bengbeng maymaysanto ti rucodda.
Lima a bengbeng maisaipdanto ti maysa ken maysa; ket dagiti sabali a lima a bengbeng agsasaipdanto ti maysa ken maysa.
Ket mangaramidcanto cadagiti panaldengan nga azul iti pingir ti maysa a bengbeng mangrugi iti pingir iti pagsasaipan; ket casta met ti aramidemto iti pingir ti bengbeng a makinruar iti maicadua a pagsipan.
Limapulo dagiti panaldengan nga aramidemto iti maysa a bengbeng, ket limapulo a panaldengan aramidemto iti pingir iti bengbeng nga adda iti maicadua a pagsaipan; dagiti panaldengan agsasangodanto ti maysa ken maysa.
Ket mangaramidcanto iti limapulo a corchetes a balitoc, ket pagsangcanaigem dagiti bengbeng cadagiti corchetes: ket ti tabernaculo sangsangcanayonto.
Ket mangaramidcanto cadagiti bengbeng a dutdut ti calding a linong iti rabaw ti tabernaculo: sangapulo ket maysa a bengbeng ti aramidemto.
Ket ti caatiddug ti tunggal bengbeng tallopulonto a sico, ket ti caacaba ti tunggal bengbeng uppat a sico: dagiti sangapulo ket maysa a bengbeng maymaysa a rucoddanto.
Ket pagsasaipemto dagiti lima a bengbeng nga is-isuda, ken dagiti innem a bengbeng nga isu-isuda, ket culpiemto ti maicanem a bengbeng iti sango ti linong.
Ket mangaramidcanto cadagiti limapulo a panaldengan iti pingir nga adda iti pamarang iti pagsasaipan, ken limapulo a panaldengan iti pingir ti bengbeng nga adda cadagiti pamarang iti maicadua a pagsaipan.
Ket mangaramidcanto cadagiti limapulo a corchetes a suer, ket icabilmonto dagiti corchets cadagiti panaldengan, ket pagtiponem ti linong, tapno sibubukel.
Ket ti aguyauy a paset a suroc dagiti bengbeng ti linong, ti guddua a bengbeng nga matda, agtinnagto iti licud ti tabernaculo.
Ket ti sangcasico iti maysa a bangir, ken ti sangcasico iti maysa a bangir, iti matda ti nagatiddugan dagiti bengbeng ti linong, aguyauyto cadagiti sikigan ti tabernaculo iti daytoy a bangir ken iti daydiay a bangir, tapno maabbonganna.
Ket mangaramidcanto iti maysa nga abbong nga agservi iti linong a lalat dagiti carnero a lalaki a natina iti nalabaga, ken maysa nga abbong a lalat dagiti foca iti ngato.
Ket mangaramidcanto cadagiti tabtabla a maipaay iti tabernaculo a cayo ti acacia, a maipatacder.
Itinto caatiddug ti maysa a tabla sangapulo a sico, ket maysa a sico ket guddua ti caacaba ti tunggal tabla.
Dua nga pallaupo iti tunggal tabla, agsangalto ti maysa ken maysa: casta ti aramidemto cadagiti amin a tabtabla ti tabernaculo.
Ket aramidemto dagiti tabtabla ti tabernaculo, duapulo a tabtabla a maipan iti bangirna iti abagatan, agpaabagatan.
Ket mangaramidcanto iti uppat a pulo a batbatay a pirac iti baba dagiti duapulo a tabtabla; dua a batbatay iti baba ti maysa a tabla a pagsaadan dagiti dua nga pallaupo, ken dua a batbatay iti baba ti sabali a tabla a pagsaadan dagiti dua nga pallaupona:
Ket iti maicadua a bangir ti tabernaculo, nga bangirna iti amianan, duapulo a tabtabla.
Ket dagiti uppat a pulo a batbatayda a pirac; dua a batbatay iti babaen ti maysa a tabla, ken dua a batbatay iti babaen ti sabali a tabla.
Ket iti akinlicud a paset ti tabernaculo nga akinlaud, mangaramidcanto cadagiti innem a tabtabla.
Ket dua a tabtabla ti aramidemto a pasuli ti tabernaculo iti licud.
Ket agrutapdanto iti baba, ken castadanto man met laengen agingga iti toctocna agingga iti maysa a condiling: castanto cadacuada a dua; addadanto cadagiti dua a sulsuli.
Ket addanto walo a tabtabla, ken dagiti batbatayda a pirac, sangapulo ket innem a batbatay; dua a batbatay iti babaen ti maysa a tabla, ken dua a batbatay iti babaen ti sabali a tabla.
Ket mangaramidcanto cadagiti balbalunet a cayo ti acacia; lima cadagiti tabtabla iti maysa a bangir ti tabernaculo,
Ken lima a balbalunet cadigiti tabtabla iti sabali a bangir ti tabernaculo, ken lima a balbalunet cadagiti tabtabla ti bangir ti tabernaculo, iti akinlicud a bangir.
Ket ti nagtenga a balunet iti nagtengngaan dagiti tabtabla aglayonto iti murdong ken murdong.
Ket calupcupamto dagiti tabtabla iti balitoc, ket mangaramidcanto cadagiti singsing a balitoc a pacaiccan dagiti balbalunet: ket calupcupamto dagiti balbalunet iti balitoc.
Ket bangonemto ti tabernaculo a cas iti caasping daydi naipakita kenca iti bantay.
Ket mangaramidcanto iti maysa nga abbong nga azul, ken purpura, ken nalabaga, ken nalapat a lienzo a tinabid: ket maaramidto nga adda querquerubin a gapuanan ti managborda:
Ket ibitinmonto cadigiti uppat nga adadigi nga acacia a nacalupcupan iti balitoc; dagiti sasab-itanda balitocto, iti rabaw dagiti uppat a batbatay a pirac.
Ket isab-itmonto ti abbong iti babaen dagiti corchetes, ket iserrecmonto idiay iti uneg ti abbong ti lacasa ti pamanecnec: ket ti abbong paglasinennanto cadacayo ti nasantoan a disso ken ti casasantoan.
Ket icabilmonto ti tugaw ti caasi iti rabaw ti lacasa ti pamanecnec idiay disso a casasantoan.
Ket isaadmonto ti lamisaan iti ruar ti abbong, ken ti candelero iti sango ti lamisaan iti sikigan nga akinabagatan ti tabernaculo: ket idissomto ti lamisaan iti bangir nga akinamianan.
Ket mangaramidcanto iti maysa a cortina a pannacaruangan ti Tabernaculo, nga azul, ken purpura, ken nalabaga, ken nalapat a lienzo a tinabid a gapuanan ti agborborda.
Ket yaramidamto ti cortina cadagiti lima nga adadigi nga cayo ti acacia ket calupcupamto ida iti balitoc; dagiti sasab-itanda balitocdanto: ket mangpandaycanto cadagiti lima a batbatayda a suer.
Ti altar ti daton a mapuuran
Ket mangaramidcanto iti altar a cayo ti acacia, lima a sico ti caatiddugna, ken lima a sico ti caacabana; ti altar agcacarucodto dagiti uppat a bangirna: ket ti catayagnanto tallo a sico.
Ket mangaramidcanto iti sarsara ti altar iti rabaw dagiti uppat a sulsulina; dagiti sarana sangsangcapasetdanto kencuana: ket calupcupamto iti suer.
Ket mangaramidcanto cadagiti rangrangana a pagiccan cadagiti dapdapo, ken sopsopladna, ken bacbacana, ken cadagiti pagadaw iti lasag, ken cadagiti pagiccan cadagiti beggang: amin nga al-alicamenna aramidemto iti suer.
Ket yaramidamto iti maysa a barandillas nga iniket a suer ket mangaramidcanto iti rabaw ti barandillas ti uppat a singsing a suer cadagiti uppat a sulsulina.
Ket isu icabilmonto iti babaen ti ngarab nga aglawlaw iti altar iti baba, tapno mayaplag ti iniket iti guddua ti catayag ti altar.
Ket yaramidamto ti altar cadagiti pagassiwan, pagassiwan a cayo ti acacia, ket calupcupamto ida iti suer.
Ket dagiti pagassiwan maicabildanto cadagiti singsing, ket dagiti pagassiwan agyandanto cadagiti dua a sikigan ti altar a pamaclayan.
Masulloopan iti tinabla ti aramidemto: cas idi naipakita kenca iti bantay, castanto ti aramidenda.
Ti paraangan ken pagsilawan.
Ket mangaramidcanto iti paraangan ti tabernaculo: iti abagatanen ti akinabagatan a bangir iti pagparaanganan addanto cortina a tinibbay a lienzo a nalapat, nga sangagasut a sico ti caatiddug iti maysa a bangir:
Ket duapulonto dagiti adadigina, ket dagiti batbatayda duapulo, a suer; dagiti calcallawit dagiti adadigi ken dagiti putputiputda piracdanto.
Ket casta met iti bangir iti amianan a nagatiddug addanto cortina a sangagasut a sico ti caatiddugda, ket dagiti adadigina duapulo, ken dagiti batbatayda duapulo a suer; dagiti calcallawit dagiti adadigi ken dagiti putputiputda pirac.
Ket maipaay iti caacaba ti paraangan iti bangirna iti laud addanto cortina a limapulo a sico; dagiti adadigida sangapulo, ket dagiti batbatayda sangapulo.
Ket ti caacaba ti paraangan iti bangir ti akindaya a dayaen limapulonto a sico.
Dagiti cortina iti maysa a bangir ti ruangan sangapulonto ket lima a sico; dagiti adadigida tallo, ket dagiti batbatayda tallo.
Ket iti sabali a bangir addanto cortina a sangapulo ket lima a sico; dagiti adadigida tallo, ket dagiti batbatayda tallo.
Ket iti ruangan ti paraangan addanto cortina a duapulo a sico, nga azul, ken purpura, ken escarlata, ken tinabid a lienzo a nalapat, a gapuanan ti managborda; dagiti adadigida uppat, ket dagiti batbatayda uppat.
Amin nga adadigi ti paraangan iti aglawlaw maputiputandanto iti pirac; dagiti calcallawitda pirac, ket dagiti batbatayda suer.
Ti pagatiddugan ti paraangan sangagasutto a sico, ket ti caacabana limapulo iti uray adino, ket lima a sico ti catayag, ti nalapat a lienzo a tinabid, ket dagiti batbatayda suer.
Dagup dagiti al-alicamen ti tabernaculo iti amin a pacaaramatanna, ken amin dagiti paspasocna ken amin dagiti paspasoc ti paraangan suerdanto.
Ket sica ibilinmonto cadagiti annac ti Israel nga mangyegdanto kenca iti nadalus a lana ti olivas a linebbec a pagsilaw, tapno maseggedan ti maysa a pagsaingan a agnanayon.
Iti uneg ti tolda ti gimong, iti ruar ti abbong nga adda iti sango ti pamanecnec, da Aaron ken dagiti annacna aywanandanto a sioornos manipud iti malem agingga iti bigat iti sango ni Jehova: isu ti maalagadto nga agnanayon cadagiti putputotda a maipaay cadagiti annac ti Israel.
Ti efod ken ti pectoral
Ket yasidegmo kenca ni Aaron a cabsatmo, ken dagiti annacna agraman kencuana, manipud iti tengnga dagiti annac ti Israel, tapno mangakem caniac iti annung ti padi, ni met Aaron, ni Nadab ken ni Abiu, ni Eleazar ken ni Ithamar, annac ni Aaron.
Ket mangaramidcanto cadagiti cawcawes a nasantoan a maipaay ken Aaron a cabsatmo, a pacaidayawan ken pacapapintasan.
Ket saoemto cadagiti amin a mamasirib ti pusoda isuda a pinunnoc ti espiritu ti kinasirib, tapno mangaramidda cadagiti cawcawes ni Aaron a mangsantificar kencuana, tapno isu ti aggannung caniac iti akem ti padi.
Ket dagitoy dagiti cawcawes nga aramidendanto: maysa a pectoral, ken maysa nga efod, ken maysa a cagay, ken maysa a bado a kinelkelleng, maysa a mitra, ken maysa a barikes: ket mangaramiddanto cadagiti nasantoan a cawcawes a maipaay ken Aaron a cabsatmo, ken cadagiti annacna, tapno agannung caniac iti akem ti padi.
Ket mangaladanto iti balitoc, ken iti azul, ken iti purpura, ken iti escarlata, ken iti nalapat a lienzo.
Ket mangaramiddanto iti efod a balitoc, azul, ken purpura, escarlata, ken nalapat a lienzo a tinabid, a gapuanan ti nalaing nga agborborda.
Addanto dua a ragas nga hombrera a maicapet cadagiti dua a pungpungtona, tapno mapagsusugopda.
Ket ti nasayaat ti pannacaabelna a barikes, nga adda kencuana, isu a pangbarikes kencuana, maipadanto iti pannacaaramid daydiay ken isu met laeng a ragas; balitoc, azul, ken purpura, ken escarlata, ken nalapat a lienzo a tinabid.
Ket mangalacanto cadagiti dua a batbato nga onix, ket ikitikitmonto cadacuada dagiti nagnagan dagiti annac ti Israel.
Innem cadagiti nagnaganda iti maysa a bato, ket dagiti nagnagan dagiti innem a matda iti sabali a bato, a mayannatup iti pannacayanacda.
Iti panangaramid ti maysa a mangkitikit iti bato, cas ti pannacailanad ti pagtandaanan, kitikitamto dagiti dua a batbato, cas mayannurot cadagiti nagnagan dagiti annac ti Israel: aramidemto ida a mabungon cadagiti calupcup a balitoc.
Ket icabilmonto dagiti dua a batbato iti rabaw dagiti ragas nga hombrera ti efod, ta tapno batbato a pacalaglagipan cadagiti annac ti Israel: ket ni Aaron awitennanto cadagiti dua nga abagana dagiti nagnaganda a pacalaglagipan iti sango ni Jehova.
Ket aramidemto dagiti pagcalupcup a balitoc,
Ken dua a tanicala a pulos a balitoc; aramidemto ida a cas lubid a tinali: ket icabilmonto dagiti tanicala a tinali cadagiti calcalupcup.
Ket aramidemto ti maysa a pectoral ti panangocom, nga aramid ti nalaing nga agborborda; cas pannacaaramid ti efod aramidemto; a balitoc, nga azul, ken purpura, ken escarlata ken nalapat a lienzo a tinabid aramidemto.
Agcuadradonto ken agsucot; maysanto a dangan ti caatiddugna, ken maysa a dangan ti caacabana.
Ket icabilmonto kencuana dagiti calupcup dagiti batbato, uppat nga inintar dagiti batbato: maysa nga intar ti sardio, topacio, ken carbunclo isunto ti umuna nga intar;
Ket ti maicadua nga intar maysa nga esmeralda, maysa a zafiro, ken maysa a diamante;
Ket ti maicatlo nga intar maysa nga jacinto, maysa nga agata, ken maysa nga amatista;
Ket ti maicapat nga intar maysa a berilo, ken maysa nga onix, ken maysa a jaspe: mabungondanto cadagiti calupcupda a balitoc.
Ket dagiti batbato mayannurotdanto cadagiti nagnagan dagiti annac ni Israel, sangapulo ket dua, cas cadagiti nagnaganda maipada iti pannacakitikit ti maysa a pagtandaanan, tunggal maysa cas iti naganna, maipaaydanto cadagiti sangapulo ket dua a capuonan.
Ket yaramidamto ti pectoral iti tanicala a tinabid, aramid a tinali a pulos a balitoc.
Ket yaramidamto ti pectoral iti dua a singsing a balitoc, ket icabilmonto dagiti dua a singsing iti dua a pungpungto ti pectoral.
Ket icabilmonto dagiti dua a tinali a tantanicala a balitoc cadagiti dua a singsing cadagiti pungpungto ti pectoral.
Ket dagiti sabali a dua a mordung dagiti dua a tantanicala a tinali itapkilmonto cadagiti calupcup a dua, ket icabilmonto ida cadagiti ragragas nga hombrera, ti efod, iti sangoananna.
Ket mangaramidcanto iti dua a singsing a balitoc, ket icabilmonto ida cadagiti dua a pungpungto ti pectoral, iti pingirna, nga adda iti bangir ti uneg ti efod.
Ket mangaramidcanto iti dua a singsing a balitoc, ket icabilmonto ida cadagiti dua a ragragas nga hombrera ti efod iti sirocda, iti paset nga akinsango, iti asideg ti pagsusug-opanna, iti ngato ti nasayaat ti pannacaabelna a barikes ti efod.
Ket mangigawiddanto iti pectoral gapu cadagiti singsing, cadagiti singsing ti efod iti pannacaaramat ti singdan nga azul, tapno maiparabaw iti nasayaat ti pannacaabelna a barikes ti efod, ket ti pectoral saan a mabucra iti efod.
Ket ni Aaron awitennanto dagiti nagnagan dagiti annac ti Israel iti pectoral ti panangocom iti rabaw ti pusona, no sumrec iti nasantoan a disso, a pacalaglagipan nga agnanayon, iti sango ni Jehova.
Ket icabilmonto iti pectoral ti panangocom ti Urim ken ti Tumim; ket agyandanto iti rabaw ti puso ni Aaron, no sumrec iti sango ni Jehova: ket ni Aaron awitennanto a cancanayon ti panangocom dagiti annac ti Israel iti rabaw ti pusona iti sangoanan ni Jehova.
Ti cagay ti efod
Ket aramidemto nga pulos nga azul ti cagay ti efod.
Ket addanto putol a mayusoc iti olo iti tengngana: addanto maysa nga alubid nga inabel iti aglawlaw ti putolna, cas la coma no putol ti maysa a cabal nga iniket a paslep, tapno saan a maray-ab.
Ket iti rabaw ti gayadanna aramidemto dagiti granada nga azul, ken purpura, ken escarlata, iti lawlaw ti gayadanna; ken camcampanillana a balitoc iti baetda nga aglawlaw:
Maysa a campanillana a balitoc ken maysa a granada, maysa a campanillana a balitoc ken maysa a granada, iti rabaw ti gayadan ti cagay nga aglawlaw.
Ket maicapetto ken Aaron a pagannong: ket ti kilingda mangngegto no sumrec iti nasantoan a disso iti sango ni Jehova, ken no rumuar, tapno di matay.
Ket mangaramidcanto iti maysa a pinitpit a pulos a balitoc, ket ikitikitmonto iti rabawna a capada dagiti kitkitikit ti pagtandaanan, NASANTOAN KEN JEHOVA.
Ket icabilmonto iti rabaw ti maysa a singdan nga azul, ket addanto iti mitra; agyanto iti pamarang ti mitra.
Ket agyanto iti muging ni Aaron, ket ni Aaron awitennanto ti nagdacsan, dagiti nasantoan a banbanag, a pasantoento dagiti annac ti Israel cadagiti amin nga datdatonda a nasantoan; ket agyanto iti mugingna a cancanayon, tapno maipategda iti saclang ni Jehova.
Ket mangabelcanto iti bado a kinelkelleng a nalapat a lienzo, ket mangaramidcanto iti maysa a mitra a lienzo nalapat, ket mangaramidcanto iti maysa a barikes, a gapuanan ti managborda.
Dagiti cawcawes dagiti papadi.
Ket yaramidamto dagiti annac ni Aaron cadagiti badbado, ken yaramidamto ida cadagiti barbarikes, ken yaramidamto ida cadagiti pannacacallogong a pamadayag ken pamapintas.
Ket icapetmonto ida cada Aaron a cabsatmo, ken cadagiti annacna a maigiddan kencuana; ket sapsapoamto ida, ken consagrarem ida ken santificarem ida, tapno agannungda caniac iti akem ti padi.
Ket yaramidamto ida cadagiti sapin a lienzo a mangabbong iti lasag nga ibainda; manipud iti siket agingga iti luppo ti cagayadna.
Ket maicapetdanto cada Aaron ken cadagiti annacna, no sumrecda iti tolda ti gimong, wenno no umasidegda iti altar nga agannong iti nasantoan a disso; tapno, dida acoen ti kinadakes, ket matayda; isu ti maalagad a cancanayon a maipaay kencuana ken cadagiti putputotna a sumono kencuana.
Ti pannacaconsagrar 
Ket daytoy ti aramidemto a panangisaad cadacuada a nasantoan, tapno agakemda caniac iti annung ti padi: mangalaca iti bumaro a vaca, ken dua a lallaki a carcarnero nga awan pilawda,
Ken tinapay a di-nalevaduraan, ken di-nalevaduraan a bibingca a nagamayan iti lana, ken cancanen a dinalevaduraan a nasapsapoan iti lana: ket aramidemto ida iti namayecmec nga harina.
Ket icabilmonto ida iti maysa a labba ket yegmonto ida a silalabba agraman ti bumaro a vaca ken dagiti dua a lallaki a carcarnero.
Ket ipanmonto ni Aaron ken dagiti annacna agingga iti ruangan ti tolda ti gimong, ket buggoamto ida iti danum.
Ket alaemto dagiti cawcawes, ket icapetmonto ken Aaron ti bado, ken ti cagay ti efod, ken ti efod, ken ti pectoral, ket baricsam iti nasayat ti pannacaabelna a barikes ti efod;
Ket isaadmonto iti olona ti mitra, ken icabilmonto iti rabaw ti mitra ti nasantoan a balangat.
Iti casta alaemto ti lana a pangpulot, ket ibuyatmo iti olona, ket pulotam.
Ket yegmonto dagiti annacna a lallaki, ket yusongmonto cadacuada dagiti badbado.
Ket cawesamto ida cadagiti barbarikes, ni Aaron ken dagiti annacna, ket icapetmo cadacuada dagiti pannacacallogong: addanto cadacuada ti kinapadi gapu iti agnanayon a pagalagadan; ket consagraremto da Aaron ken dagiti annacna a lallaki.
Dagiti datdaton ti pannacaconsagrar
Ket yegmonto ti bumaro a vaca iti sango ti tolda ti gimong: ket ni Aaron ken dagiti annacna ipataydanto dagiti im-imada iti rabaw ti olo ti bumaro a vaca.
Ket patayemto ti bumaro a vaca iti saclang ni Jehova, iti rabaw ti ruangan ti tolda ti gimong.
Ket mangalacanto iti dara ti vaca, ket ti tammodom ti pangicabilmonto iti rabaw dagiti sarsara ti altar; ket ibuyatmonto amin nga dara iti puon ti altar.
Ket alaemto amin a taba a mangbungon cadagiti lalaem, ken ti culapot ti dalem, ken dagiti dua nga beckel, ken ti taba nga adda iti rabawda, ket puuramto ida iti rabaw ti altar.
Ngem ti lasag ti vaca ken ti lalatna, ken ti tackina puuramto iti apuy iti ruar ti pacarso: isu ti maysa a daton iti basol.
Ket alaemto met ti maysa a lalaki a carnero; ket da Aaron ken dagiti lallaki nga annacna ipataydanto dagiti im-imada iti rabaw ti olo ti carnero.
Ket patayemto ti carnero, ket alaemto ti darana, ket iwarsimto iti lawlaw ti rabaw ti altar.
Ket rangcayemto ti carnero, ket buggoam ti lalaemna, dagiti sacsacana, ket icabilmo ida iti yan dagiti narangcay, ken agraman ti olona.
Ket puuramto amin ti carnero iti altar: isu ti daton a mapuuran ken Jehova; isu ti maysa a sayamusom, maysa a daton a maaramid iti apuy ken Jehova.
Ket alaemto ti sabali a carnero a lalaki; ket da Aaron ken dagiti annacna ipataydanto dagiti im-imada iti olo ti carnero.
Iti casta patayemto ti carnero, ket mangalaca iti darana, ket icabilmo iti toctoc ti lapayag a canawan ni Aaron, ken iti toctoc ti lapayag a canawan dagiti annacna a lallaki, ken iti tangan dagiti im-imada a makincanawan, ken iti tangan ti sacada a makincanawan, ket iwarsimto ti dara iti lawlaw ti rabaw ti altar.
Ket mangalacanto iti dara nga adda iti rabaw ti altar, ken iti lana a pagsapsapo ket iwarsim ken Aaron, ken cadagiti cawesna, ken cadagiti annacna, ken cadagiti cawcawes dagiti annacna agraman kencuana: ket mapasantonto, ken dagiti cawesna, ken dagiti annacna, ken dagiti cawcawes dagiti annacna agraman kencuana.
Alaemto met ti taba ti carnero, ken ti ipus a nalucmeg, ken ti taba a mamungon cadagiti lalaem, ken ti culapot ti dalem, ken dagiti dua a beckel, ken ti taba nga adda cadacuada, ken ti macanawan a luppo (ta isu ti maysa a carnero ti pannacaconsagrar),
Ken ti maysa a tinapay, ken maysa a bibingca a nalanaan, ken maysa a cancanen nga aggapu iti labba ti tinapay a di-nalevaduraan nga adda iti sango ni Jehova:
Ket icabilmo amin iti rabaw dagiti im-ima ni Aaron, ken iti rabaw dagiti im-ima dagiti annacna, ket ililidanto ida a daton a mailili iti sango ni Jehova.
Calpasanna alaemto ida cadagiti im-imada, ket puuram ida iti rabaw ti altar iti ngatoen ti daton a mapuuran, a maysa a sayamusom iti sango ni Jehova: isu ti maysa a daton a maaramid iti apuy ken Jehova.
Ket alaemto ti barucong ti carnero iti pannacaconsagrar ni Aaron, ket itayagmo a daton a mailili iti sango ni Jehova: ket isunto ti bagim.
Ket pasantoemto ti barucong ti daton a mailili, ken ti luppo ti daton a maitayag, a isu ti mailili, ken isu ti maitayag, iti carnero ti pannacaconsagrar, iti daydiay met laeng a maipabagi ken Aaron, ken iti daydiay a maipabagi cadagiti annacna a lallaki.
Ket maipabaginto ken Aaron ken cadagiti annacna a bagida a cancanayon cadagiti annac ti Israel; ta isu ti maysa a daton a maitayag: ket isu ti maysa a daton a maitayag nga aggapu cadagiti annac ti Israel cadagiti datdatonda a cappia, dagiti met laeng datdatonda a maitayag ken Jehova.
Ket dagiti nasantoan a cawcawes ni Aaron maipaaydanto cadagiti annacna a sumono kencuana, tapno, cadagidiay a pagan-anayda mapulotanda ken maconsagrarda.
Pito nga aldaw icapetto ida ti anac a lalaki nga agpadi a sonona, no sumrec iti tolda ti gimong nga agannung iti nasantoan a disso.
Ket alaemto ti carnero ti pannacaconsagrar, ket lutoemto ti lasagna iti maysa a yan a nasantoan.
Ket ni Aaron ken dagiti annacna canendanto ti lasag ti carnero, ken ti tinapay nga adda iti labba, iti ruangan ti tolda ti gimong.
Ket isuda canendanto dagidiay a pacaabbongan, tapno mangconsagrar cadacuada ken mangsantificar: ngem ti maysa a gangannaet dinto mangan cadagidiay, gapu ta nasantoanda.
Ket no adda matda a lasag ti pannacaconsagrar, wenno tinapay, agingga iti bigat, puuramto ti natda iti apuy: saanto a canen gapu ta nasantoan.
Datdaton iti inaldaw-aldaw.
Castoy ti aramidemto cada Aaron ken cadagiti annacna a lallaki, cas mayannurot cadagiti dagup ti imbilinco kenca: pito nga aldaw ti panangconsagrarmonto cadacuada.
Ket tunggal aldaw yawatmonto ti vaca a bumaro a daton gapu iti basol a maipaay a pacaabbongan: ket dalusamto ti altar, no aramidem a pacaabbonganna; ket sapsapoamto, tapno pasantoem.
Iti pito nga aldaw aramidemto ti pacaabbongan a maipaay iti altar, ket pasantoemto: ket ti altar nasantoanto unay; ti uray aniaman a mangsagid iti altar nasantoanto.
Ita daytoy ti idatonmonto iti altar: dua a cordero nga agtawen ti maysa iti inaldaw-aldaw iti agnanayon.
Ti maysa a cordero idatonmonto iti bigat; ket ti sabali a cordero idatonmonto iti rumabii:
Ken agraman ti maysa a cordero, maysa nga apagcapulo ti maysa nga efa ti nemayecmec nga harina a nalaocan iti apagcapat ti maysa nga hin ti nadingpil a lana; ken ti maysa nga apagcapat ti hin nga arac nga daton a inumen.
Ket ti sabali a cordero idatonmonto iti rumabii, ket aramidemto iti daytoy a cas ti daton nga bel-laay ti bigat, ken cas ti daydiay daton nga inumen, a sayamusom, a daton a maaramid iti apuy ken Jehova.
Isu ti maysa a daton a mapuuranto a mataginayon cadagiti putputotyo iti ruangan ti tolda ti gimong iti sango ni Jehova, isu a pangdanonacto cadacayo, tapno makisaoac idiay cadacayo.
Ket idiay danonecto dagiti annac ti Israel; ket ti Tolda mapasantonto gapu iti dayagco.
Ket santificarecto ti tolda ti gimong, ken ti altar: ni Aaron ken dagiti annacna santificarecto, tapno agakemda caniac iti annung ti padi.
Ket agnaedacto iti tengnga dagiti annac ti Israel, ket siacto ti Diosda.
Ket ammoendanto a siac ni Jehova a Diosda, a nangaon cadacuada iti daga nga Egipto, tapno agnaedac iti tengngada: siac ni Jehova a Diosda.
Ket mangaramidcanto iti maysa nga altar a pagpuuran iti incienso iti rabawna: iti cayo nga acacia ti aramidem.
Maysa a sico ti caatiddugnanto, ket maysa a sico ti caacabana; agcuadradonto; ket dua a sico ti catayagnanto: dagiti sarana sangsangcanayondanto iti altar.
Ket calupcupamto iti bin-ig a balitoc, ti rabawna, ken dagiti bacrangna nga aglawlaw, ken dagiti sarana; ket yaramidamto iti balangat a balitoc iti lawlawna.
Ket mangaramidcanto cadagiti dua a singsing a balitoc iti babaen ti balangatna; cadagiti dua a paragpagna, cadagiti dua a bacrangna aramidemto dagitoy; ket isudanto ti pagsaadan dagiti pagassiwan a pamaclayan.
Ket ti cayo nga acacia ti aramidemto nga pagassiwan ket calupcupam ida iti balitoc.
Ket icabilmonto iti sango ti abbong nga adda iti abay ti lacasa ti pamanecnec, iti sango ti tugaw ti caasi nga adda iti rabaw ti pamanecnec, a pangsaracacto kenca.
Ket ni Aaron puurannanto iti rabawna ti incienso dagiti nasayamusom nga recrecado: iti tunggal bigat no saganaenna dagiti pagsaingan, puurannanto.
Ket no ni Aaron seggedanna dagiti pagsaingan iti rumabii, puurannanto, maysa nga incienso a cancanayon iti sango ni Jehova iti bayat dagiti putputotyo.
Dicayonto mangidaton iti sabali nga incienso iti rabawna uray daton a mapuuran, uray daton a bel-laay; ket dicayto ibuyat iti rabawna ti daton a inumen.
Ket ni Aaron aramidennanto ti pannacaabbong a maipanggep cadagiti sarana maminsan iti macatawen; aramatennanto ti dara ti daton gapu iti basol ti pannacaabbong maminsan iti macatawen iti panangaramidna iti pacaabbongan iti dayta cadagiti caputotanyo: casantoan unay ken Jehova daytoy.
Ket ni Jehova nakisao ken Moises a kinunana.
Intono alaem ti dagup dagiti annac ti Israel, a mayannurot cadagiti mabilang cadacuada, ited ngarud ti tunggal maysa a tao ti maysa a subbot ti cararuana a maipaay ken Jehova, no bilangem ida; tapno awan ti angol cadacuada, no bilangemto ida.
Daytoy ti iteddanto, tunggal maysa a mapan cadagiti nabilang, guddua ti maysa a siclo cas iti siclo ti santuario: (ti siclo duapulo a geras;) guddua a siclo a pagdaton ken Jehova.
Tunggal maysa a mapan cadacuada a nabilang, manipud agtawen iti duapulo wenno sumuroc, mangtedto iti daton ken Jehova.
Dagiti nabacnang didanto mangted iti nasuroc, ket dagiti napanglaw didanto mangted iti nacurcurang ngem ti guddua ti siclo, no mangtedda iti daton ken Jehova, tapno maaramid ti pacaabbongan a maipaay cadagiti cararuayo.
Ket ni Jehova nakisao ken Moises a kinunana,
Mangaramidcanto met iti maysa a palangana a suer, ken ti sacana a suer, nga isu ti pagbuggoanto
Ket icabilmonto iti nagbaetan ti tolda ti gimong ken iti altar, ket iccamto iti danumna.
Ket ni Aaron ken dagiti annacna a lallaki buggoandanto dagiti im-imada ken sacsacada idiay:
No sumrecda iti tolda ti gimong, agbuggodanto iti danum, tapno dida matay; wenno intono mapanda umasideg nga agannung iti altar tapno puuranda ti maysa a daton a maaramid iti apuy ken Jehova.
Iti casta buggoandanto dagiti im-imada ken dagiti sacsacada, tapno saanda a matay: ket isu ti alagadendanto nga agnanayon cadacuada, isu man ken dagiti putotna iti bayat dagiti caputotanda.
Maysapay ni Jehova nakisao ken Moises a kinunana,
Mangalacanto met iti biangmo cadagiti casayaatan nga recrecado: iti mirra nga agtubbog limagasut a siclo, ken iti canela a nasam-it ti guddua ti mirra, nga isu ti duagasut ket limapulo, ken iti calamo a nabanglo duagasut ket limapulo.
Ken iti casia limagasut, cas iti siclo ti santuario, ken iti lana ti olivas maysa nga hin;
Ket aramidemto a maysa a nasantoan a lana a sapsapo, maysa a bangbanglo a maaramid a cas gapuanan ti mangaramid iti bangbanglo: isunto ti nasantoan a lana a sapsapo.
Ket isu ti pangsapsapomto iti tolda ti gimong, ken ti lacasa ti pamanecnec,
Ken ti lamisaan ken amin nga ar-aruatna, ken ti candelero ken amin nga ar-aruatna, ken ti altar ti incienso,
Ken ti altar ti daton a mapuuran agraman amin nga ar-aruatna, ken ti palangana ken ti sacana.
Ket santificaremto ida, tapno isuda ti casantoanto unay: uray ania a macasagid cadacuada nasantoanto.
Ket sapsapoamto ni Aaron ken dagiti annacna, ket santificarem ida, tapno agannungda caniac iti akem ti padi.
Ket ibagamto cadagiti annac ti Israel, a cunam, Daytoy isunto caniac ti lana a nasantoan a sapsapo bayat dagiti caputotanyo.
Dinto maibuyat iti lasag ti tao dicayo met mangaramidto iti uray ania a capadana, maitucad iti pannacaaramidna: isu nasantoan, ket nasantoanto cadacayo.
Siasinoman nga mangaramid iti capadpadana; wenno siasinoman a mangicabil iti uray bassit kencuana iti maysa a gangannaet, maipusayto iti ilina.
Ket ni Jehova nakisao ken Moises, Alaem iti biangmo dagiti nasayamusom nga recrecado, estacte, ken onicha, ken galbanum; nasayamusom nga recrecado agraman bin-ig nga olibanum: iti tunggal maysa agpapadadanto ti timbengna;
Ket aramidemto nga incienso, maysa a bangbanglo a cas iti gapuanan ti manangaramid iti bangbanglo, a naiccan iti asin, nadalus ken nasantoan:
Ket mecmekemto a sagbabassit unay ti dadduma kencuana ket mangicabilca iti dayta iti sangoanan ti pamanecnec iti uneg ti tolda ti gimong, isu a pangsaracacto kenca: isunto kenca ti casantoan unay.
Ket incienso nga aramidenyonto, mayannurot iti panaglalaocna dicayonto mangar-aramid ti maipaay laeng cadacayo: isunto ti nasantoan kenca a maipaay ken Jehova.
Siasinoman a mangaramidto iti capada daydiay tapno say-upenna, maipusayto iti ilina.
Ni Beseleel ken ni Ooliab
Ket ni Jehova nakisao ken Moises a cunana,
Kitaem, inawagacon ti nagan ni Bezaleel nga anac a lalaki ni Uri, nga anac a lalaki ni Hur, iti caputotan ni Juda:
Ket pinnunnocon iti Espiritu ti Dios, iti sirib, ken pannacagaw-at, ken pannacaammo, ken iti isu-amin a kita ti panagaramid,
Tapno mamuangay iti aramid a nasayaat, tapno agaramid iti balitoc, ken iti pirac, ken iti suer.
Ken iti panagticap cadagiti batbato a maitampoc, ken iti panagburic iti cayo, tapno agaramid iti isu-amin a kita a pangpalaing.
Ket siac, adtoy nga intudingcon caduana ni Aholiab, nga anac a lalaki ni Ahisama iti caputotan ni Dan; ket cadagiti puspuso dagiti amin a nanacman a puspuso incabilcon ti sirib, tapno maaramidda amin nga imbilinco kenca;
Ti tolda ti gimong, ken ti lacasa ti pamanecnec, ken ti tugaw ti caasi nga addada ti rabawna, ken amin a gargaret ti Tolda,
Ken ti lamisaan ken ar-aruatna, ken ti candelero a nadalus agraman amin nga ar-aruatna, ken ti altar ti incienso,
Ket ti altar ti daton a mapuuran agraman amin nga aruatenna, ken ti palangana agraman sacana,
Ken dagiti casayaatan ti pannacaaramidna a cawcawes, ken dagiti nasantoan a cawcawes a maipaay ken Aaron a padi, ken dagiti cawcawes dagiti annacna a lallaki, nga agakem iti annung ti padi,
Ken ti lana a sapsapo, ken ti incienso a nabanglo nga recrecado nga agservi iti nasantoan a disso: iti mayannurot iti dagup ti imbilinco kenca aramidendanto.
Ket ni Jehova nakisao ken Moises, a cunana,
Ibagam met cadagiti annac ti Israel a cunam, Pudno, dacayo ngilinenyonto dagiti aldawco a panaginana: ta isu ti maysa a tanda cadacayo ken caniac bayat dagiti caputotanyo; tapno maammoanyo a siac ni Jehova a mamagsanto cadacayo.
Isu ti gapuna a ngilinenyonto ti aldaw a panaginana; ta nasantoan cadacayo: ti tunggal maysa a dinto agraem a cas sagrado kencuana di bumurong a mapapatayto; ta siasinoman nga agaramid iti uray ania a trabajo iti dayta nga aldaw, daytoy a tao maipusayto iti ilina.
Cadagiti innem nga aldaw maaramidto ti panagtrabajo; ngem ti maicapito nga aldaw isu ti maysa nga inana a panaginana a nadaeg, nasantoan ken Jehova: siasinoman nga agaramid iti uray aniaman a trabajo iti aldaw a panaginana, isu dinto bumurong a mapapatay.
Isu ti gapuna a dagiti annac ti Israel ngilinendanto ti aldaw ti panaginana, tapno salimetmetanda ti aldaw a panaginana bayat dagiti capcaputotanda, a tulag nga agnanayon,
Isu ti maysa a tanda a cancanayon caniac ken dagiti annac ti Israel: gapu ta cadagiti innem nga aldaw inaramid ni Jehova ti langit, ken daga, ket iti maicapito nga aldaw naginana, ket nabang-aran.
Ket intedna ken Moises idi a nalpas ti pannakisaona kencuana idiay rabaw ti bantay Sinai, dagiti dua a taptapi ti pamanecnec, a tapi a bato, a sinuratan ti ramay ti Dios.
Ket idi a dagiti tattao nakitada a ni Moises nagbayag idin a di sumalog iti bantay, dagiti tattao nagpupunipunda ken Aaron, ket kinunada kencuana, Ala, yaramidannacami cadagiti didiosen, a mapanto iti sangoananmi; ta daytoy a Moises a lalaki a nangipanaw cadacami iti daga nga Egipto, dicami ammo no ania ti napasamac kencuana.
Ket ni Aaron kinunana cadacuada, Mangkettacayo cadagiti ar-aritos a balitoc nga addada cadagiti laplapayag dagita assawayo, dagita annacyo a lallaki, ken dagita annacyo a babbai, ket yegyo ida caniac.
Ket amin dagiti tattao kenettada dagiti ar-aritos a balitoc nga addada cadagiti laplapayagda, ket inyegda ida ken Aaron.
Ket inawatna cadagiti im-imada, ket sinucogna iti maysa a pagkitikit nga alicamen, ket inaramidna a sinan-urbon a vaca a nasucog: ket kinunada, Dagitoy dagiti didiosmo, O Israel, a nangaon kenca iti daga nga Egipto.
Ket ni Aaron idi nakitana daytoy, namangon iti maysa nga altar iti sango ti sinan-urbon a vaca; ket ni Aaron inaramidna ti pacdaar, ket kinunana, Intono bigat isunto ti maysa a fiesta ken Jehova.
Ket isuda bimmangonda a nasapa iti bigat, ket nangirucbabda cadagiti datdaton a mapuuran, ket nangyegda iti datdaton ti cappia; ket dagiti tattao nagtugawda a nangan ken naginum, ket timmacderda a nagay-ayam.
Ni Aaron aramidenna ti balitoc nga sinan-urbon ti vaca
Ket ni Jehova kinunana ken Moises, Inca, sumalogca; ta dagiti tattaom, nga impanawmo iti daga nga Egipto, minulitanda dagiti bagbagida:
Nagbaw-ingda iti apagdaricmat iti dalan nga imbilinco cadacuada: inyaramidanda dagiti bagbagida iti maysa nga sinan-urbon a vaca a sinucog, ket isu ti nagdaydayawanda, ken nagidatonanda, ket kinunada, Dagitoy dagiti didiosmo, O Israel, a nangaon kenca iti daga nga Egipto.
Ket ni Jehova kinunana ken Moises, Nakitacon daytoy nga ili, ket, adtoy maysa nga ili a natangken ti panaglenglengngesna:
Isu ti gapuna ita nga bay-annac, tapno bumara ti pungtotco cadacuada, ken tapno ibusec ida: ket sica ti aramidecto a dackel a nacion.
Ket ni Moises nagdawat ken Jehova a Diosna, ket kinunana, Jehova, apayapay a bumara ti pungtotmo iti ilim, a linapsutmo iti daga nga Egipto iti naindaclan a pigsa ken iti ima a mannacabalin?
Apayapay a saoendanto coma dagiti Egipcios, a cunada, Iti dakes ti nangaonanna cadacuada, tapno patayenna ida cadagiti banbantay, ken tapno ibusenna ida iti rabaw ti daga
Ibaw-ingmo ti rungsot ti pungtotmo, ket babawiem daytoy a dakes a maibusor iti ilim.
Lagipem da Abraham, Isaac, ken Israel, nga ad-adipenmo, isuda a nangisapataam gapu kenca met laeng, ket kinunam cadacuada, Siac paaduecto dagiti putotyo a cas cadagiti bitbitwen sadi langit, ket amin daytoy a daga a sinasaoc itdecto cadagiti putotyo, ket tawidendanto nga agnanayon.
Ket ni Jehova binabawina ti dakes nga aramidenna coma idi iti ilina.
Ti pungtot ni Moises
Ket ni Moises nagsubli, ket simmalog iti bantay, a siiggem cadagiti dua a taptapi a bato ti pamanecnec; taptapi a bato a nasuratanda nga agsumbangir; nasuratanda iti maysa a bangir ken iti casumbangirna.
Ket dagiti taptapi a bato inaramid ida ti Dios, ket ti suratda sinuratan ti Dios, a naikitikit cadagiti taptapi a bato.
Ket ni Josue idi maal-alingagna ti uni dagiti tattao nga agpucaaw, kinunana ken Moises, Idiay pacarso adda daranudor ti gubat.
Ket isu kinunana, Dadiay saan a timec dagiti mangiwarragawag iti balligi, saan met nga timec dagiti un-unnoy dagiti maabac; no di ket uni dagiti agcanta ti mangngegco.
Ket naaramid nga idi nga immasideg iti pacarso nakitana ti sinan-urbon a vaca ken dagiti salsala: ket ti pungtot ni Moises bimmara, intupacna dagidi taptapi nga addada idi cadagiti im-imana ket imboongna ida iti arisadsad ti bantay.
Ket innalana ti sinan-urbon a vaca nga inaramidda, ket impuurna iti apuy, ket rinunawna a pinatapuc ket inwaragawgna iti rabaw ti danum, ket impainumna cadagiti annac ti Israel.
Ket ni Moises kinunana ken Aaron, Ania ti inaramid daytoy nga ili kenca, ta inyegmo cadacuada ti maysa a naindaclan a basol?
Ket ni Aaron kinunana, Di coma rumangen ti unget ni apoc: ammom dagiti tattao, nga isuda aggagarada nga agdakes.
Ta kinunada caniac; Yaramidannacami cadagiti didiosen, Isuda a mapan iti sangomi; ta daytoy a Moises, ti lalaki a nangilapsut cadacami iti daga nga Egipto, dicami ammo ti napasamac kencuana.
Ket kinunac cadacuada, Siasinoman nga adda balitocna, iccatenda: iti casta intedda caniac; ket incabilco iti apuy, ket isu ti rinuaran daytoy sinan-urbon a vaca.
Nadusa dagiti tattao.
Ket ni Moises idi makitana a dagiti tattao addada a nabaybayan, (ta binaybayan ida ni Aaron a pacaibabainanda cadagiti cabcabusorda,)
Ni Moises ngarud nagtacder iti ruangan ti pacarso, ket kinunana, Siasino ti adda iti biang ni Jehova, umay coma caniac
Ket amin dagiti annac a lallaki ni Levi naguummongda kencuana.
Ket kinunana cadacuada, Castoy ti saoen ni Jehova a Dios ti Israel
Icabil ti tumunggal maysa cadacayo ti campilanna iti luppona, ket agsursurcayo manipud ruangan agingga iti ruangan iti amin a pacarso, ket papatayenyo tunggal maysa ti cabsatna, ken tunggal maysa ti caduana, ken tunggal maysa a tao ti carrobana.
Ket dagiti annac a lallaki ni Levi inaramidda ti mayalubog iti sao ni Moises: ket napasag cadagiti tattao iti daydi nga aldaw dagiti agtallo ribu.
Ket ni Moises kinunana, Yawatyo dagiti bagbagiyo a santo ken Jehova ita nga aldaw, wen, tunggal tao a maibusor iti anacna a lalaki, ken mabiusor iti cabsatna a lalaki; tapno isu itedna cadacayo ti maysa a bendicion ita nga aldaw.
Ket naaramid iti bigat, a ni Moises kinunana cadagiti tattao, Dacayo nacabasolcayo iti dackel a basol: ket ita sumang-atacto ken Jehova; nalabit nga aramidecto ti pannacaabbong a maipuon iti basolyo.
Ket ni Moises nagsubli ken Jehova, ket kinunana, O, daytoy nga ili nacabasolda iti maysa a dackel a basol, ket inyaramidanda dagiti bagbagida cadagiti didiosen a balitoc.
Nupay casta ita, no pacawanem ti basolda; ket no saan, punasennac, dawatec kenca, iti libro a sinuratam.
Ket ni Jehova kinunana ken Moises, Siasinoman a nacabasol iti maicaniwas caniac, isu ti punasecto iti libroc.
Ket ita inca, iturongmo dagiti tattao iti disso a sinaoc kenca: adtoy, ti angelco mapanto iti sangom; nupay casta iti aldaw a panangsarungcarco, isarungcarconto cadacuada ti basolda.
Ket ni Jehova kinabilna dagiti tattao, gapu ta inaramidda ti sinan-urbon a vaca nga inaramid ni Aaron.
Ni Jehova iliclicna ti saclangna
Ket ni Jehova kinunana ken Moises, Inca, sumang-atca manipud ditoy, sica ken dagiti tattao a linapsutmo iti daga nga Egipto, a mapan iti daga nga insapatac ken Abraham, ken Isaac, ken Jacob, a kinunac, Isu ti itedconto cadagiti putotmo:
Ket ibaonconto ti maysa nga angel iti sangoanam; ket papanawecto ti Cananeo, ti Amorrheo, ken ti Heteo, ken ti Perezeo, ken ti Heveo, ken ti Jebuseo:
Iti maysa a daga a pagayusan ti gatas ken diro: ta diacto makipagsang-at cadacayo; ta dacayo ilicayo a natangken ti panagtelteltelyo; di la ket a pucawencayo iti dalan.
Ket idi a dagiti tattao nangngegda dagitoy a damdamag a dakes, naglidayda: ket awan nangicapet iti saniatana.
Ket ni Jehova kinunana ken Moises, Saoem cadagiti annac ti Israel, Dacayo ilicayo a natangken ti panagtelteltelyo; no sumang-atac iti tengngayo iti apagdaricmat, ibusencayto: isu ti gapuna ita nga iccatenyo dagiti saniatayo cadagiti bagbagiyo tapno ammoc ti aramidec cadacayo.
Ket dagiti annac ti Israel iniccatda dagiti saniatada, nanipud idiay bantay Horeb.
Ita ni Moises al-alaenna idi ti tolda ket impatacderna iti ruar ti pacarso, iti adayu ti pacarso; ket pinanagananna a tolda ti gimong
Ket naaramid a tunggal maysa a sumapul idi ken Jehova mapan iti tolda ti gimong, nga adda idi iti ruar ti pacarso.
Ket naaramid nga idi napan ni Moises iti Tolda, nagtacder amin dagiti tattao, ket nagmattiderda tunggal maysa a tao iti ruangan ti toldana, ket sipsiputanda ni Moises inggana iti di-macastrec iti Tolda.
Ket naaramid nga idi ni Moises nacastrec iti Tolda, ti monmon nga ulep bimmaba, ket nagyan iti ruangan ti Tolda: ket nakisao ni Jehova ken Moises.
Ket amin dagiti tattao nakitada ti monmon nga ulep a siaadda iti ruangan ti Tolda: ket amin dagiti tattao timmacderda ket nagdaydayawda, tumunggal maysa a tao iti ruangan ti toldana.
Ket ni Jehova nakisao ken Moises iti nalatac, a cas maysa a tao makisao iti gayyemna
Ket isu nagsubli manen idiay pacarso; ngem ni ministrona a Josue, nga agtutubo, nga anac a lalaki ni Nun, saan a pimmanpanaw iti Tabernaculo.
Ket ni Moises kinunana ken Jehova, Kitaem, Sica cunam caniac, Alaem daytoy nga ili: ket dica impacaammo caniac ti baonemto a caduac
Nupay no kinunam, Siac amammoca iti nagan, nasaracam met ti parabur iti imatangco.
Ita ngarud, dawatec kenca, no nagunodcon ti parabur iti imatangmo, ipamatmatmo caniac dagiti daldalanmo, tapno maam-ammoca, tapno masaracac ti parabur iti imatangmo: ket panunutem a daytoy a nacion isu ti ilim.
Ket ni Jehova kinunana, Ti panangimatangco cumuyogto kenca, ket siac paginanaencanto.
Ket ni Moises kinunana kencuana, No ti panangimatangmo saanto a cumuyog caniac, dinacami al-alaen manipud ditoy.
Ta ania ita ti pacaammoan a natumpungacon ti parabur iti imatangmo, siac ken ti ilim
saan aya nga iti pannacaicuyogmo cadacami, tapno, siac ken ti ilim maisalsaluminacami, cadagiti amin a tattao nga addada iti rabaw ti daga?
Ket ni Jehova kinunana ken Moises, Aramidecto met daytoy a sinaom; gapu ta natumpungam ti parabur iti imatangco, ken naamammoca iti nagan.
Ket kinunana, Iparangmo caniac dawatec kenca, ti dayagmo.
Ket kinunana, Ipakitacto amin nga imbagco iti sangom ket ibunannagconto ti nagan ni Jehova iti sangom; ket managparaburacto iti pagparaburacto, ket caasiacto ti cayatconto a caasian.
Ket kinunana, Dica mabalin a kitaen ti rupac; ta awan ti tao a makita caniac ket agbiag.
Ket ni Jehova kinunana, Adtoy adda maysa a yan nga asideg caniac, ket agtacdercanto iti rabaw ti bato:
Ket maaramidto nga no lumabas ti dayagco, icabilcanto iti maysa a tengnga ti bato, ket salinongancanto iti imac inggana iti diac macalabas:
Ket ilisicto ti imac, ket sica makitamto ti licudac; ngem ti rupac saanmonto a makita.
Dagiti dua a tapi a bato nabaliwanda
Ket ni Jehova kinunana ken Moises, Mangdalumpinasca cadagiti dua a tapi a bato a cas cadagiti immuna: ket isuratconto cadagiti taptapi a bato dagiti sasao a nailugan cadagiti immuna a taptapi a binoongmo.
Ket agsaganaca agingga iti bigat, ket iti bigat sumang-atca iti bantay Sinai, ket dumatagca caniac idiay iti pantoc ti bantay.
Ket awanto ti maicuyog kenca nga sumang-at; wenno awan met makita a tao iti sacup ti bantay; wenno awan met agarab a pangen dagiti an-animal a babassit uray dadackel iti sango daydiay a bantay.
Ket ni Moises dinalumpinasna dagiti dua a taptapi a bato a capada dagiti immuna; ket ni Moises bimmangon a nasapa iti bigat, ket simmang-at iti bantay Sinai, cas imbilin ni Jehova kencuana, ket iniggamanna dagiti dua a taptapi a bato.
Ket ni Jehova bimmaba iti maysa nga ulep, ket nakitacder kencuana sadiay, ket imbunannagna ti nagan ni Jehova.
Ket ni Jehova limmasat iti sangoanan ni Moises ket imbunannagna, Jehova, Jehova, Dios a manangngaasi ken managparabur, nainayad nga agpungtot, ken aglaplapusanan iti kinaimbag a siaayat ken kinapudno;
Manalimetmet iti caasi a siaayat a maipaay cadagiti rinibribu, mamacawan iti kinadakes ken salungasing ken basol; ket iti uray caano dina canunungan ti nacabasol, ipasarungcarna iti kinadakes dagiti amma cadagiti annac, ken cadagiti annac dagiti annac, agpapan maicatlo ken cadagiti maicapat a caputotan.
Ket ni Moises dinagdagusna nga inrucnoy ti olona iti daga, ket nagdaydayaw.
Ket kinunana, No ita natumpungacon ti parabur iti imatangmo, O Apo, dawatec kenca, magna coma ti Apo iti baetmi; ta isu ili a natangken ti panagtelteltelna; ket pacawanem ti kinadakesmi ken ti basolmi, ket alaennacami a tawidmo.
Patigmaan a maibusor iti panagdayaw cadagiti ladladawan
Ket ni Jehova kinunana, Adtoy, Siac buangayec ti maysa a tulag: iti sangoanan dagiti amin a cailiam aramidecto dagiti datdatlag, a dida pay naaramid iti amin a lubong, wenno iti uray ania nga nacion; ket amin dagiti tattao, a ti tengngada isu ti yanmo, macakitadanto ti aramid ni Jehova; ta nacakigkigtot ti aramidec iti pannacaaramatmo.
Tungpalem ti ibilinco kenca itoy nga aldaw: adtoy ta papanawec iti sangoanam ti Amorrheo, ken ti Cananeo, ken ti Hetteo, ken ti Perezeo, ken ti Heveo, ken ti Jebuseo.
Agannadca, di la ket ta aramidem ti maysa a tulag cadagiti agnaed iti daga nga papanam, di la ket ta maysanto a pagsilo iti tengngam:
Ngem rugpoenyonto dagiti al-altarda, ket burakenyonto dagiti tedteddecda, ket putdenyonto dagiti Aserimda;
(Ta dicanto agdayaw iti sabali a dios: ta ni Jehova, a ti naganna Naimun, isu ti Dios a naimun);
Di la ket ta bangonem ti maysa a tulag cadagiti agnaed iti daga, ket isuda mannakiabigda babaen cadagiti didiosenda, ken agdatonda cadagiti didiosenda, ket ti maysa ayabannaca a mangan iti datonna;
Ket mangalaca cadagiti annacda a babbai nga ipaay cadagiti lallaki nga annacmo, ket dagiti annacda a babbai makiabigda babaen cadagiti didiosenda, ket pakiabigenda dagiti annacmo a lallaki babaen cadagiti didiosenda.
Dicanto agaramid cadagiti didiosem a sinucug.
Ti linteg ti tulag
Ti pannacafiesta ti tinapay a di-nalevaduraan ngilinemto
Cadagiti pito nga aldaw mangancanto iti di-nalevaduraan a tinapay, cas imbilinco kenca, iti aldaw a natudingan iti bulan ti Abib; ta iti bulan nga Abib ti ipapanawmo sadi Egipto.
Amin a manglucat iti aanacan isu ti cucuac; ken amin nga an-animal no lalaki, ti umuna nga anac ti vaca ken carnero.
Ket ti umuna nga anac ti asna subbutemto iti maysa a cordero: no dica subbutento, tuccolemto ngarud ti tengngedna
Amin nga inauna cadagiti annacmo a lallaki subbutemto
Ket awanto ti dumatag nga ima-ima iti saclangco.
Innem nga aldaw ti panagtrabajomto ngem iti maicapito nga aldaw aginanacanto: uray no panagaarado ken no panagaapit aginanacanto.
Ket ngilinemto ti fiesta dagiti lawlawasna, uray dagiti umuna a bungbunga ti trigo a maapit, ken ti fiesta ti apit iti gibus ti tawen.
Mamitlo a daras iti macatawen nga agparangto amin dagiti lallakim iti saclang ni Apo Jehova, nga Dios ti Israel.
Ta papanawecto dagiti tattao iti imatangmo ket palawaecto dagiti bed-beddengmo: awanto met ti agcalicagum iti dagam no umulica nga agparang iti saclang ni Jehova a Diosmo iti mamitlo iti macatawen.
Dicanto idatag ti dara ti daton caniac a mapacuyogan iti tinapay a nalevaduraan; ti daton ti fiesta ti pascua dinto met mabigatan.
Ti umuna cadagiti bungbunga nga umuna ti dagam yegmonto iti balay ni Jehova a Diosmo
Dicanto lutoen ti urbon a calding iti gatas ni inana.
Ket ni Jehova kinunana ken Moises, Sica isuratmo dagitoy a sasao: ta iti maitutup cadagitoy a sasao inaramidco ti maysa a tulag kenca ken iti Israel.
Ket isu nakipagyan idiay ken Jehova cadagiti uppat a pulo nga aldaw ken uppat a pulo a rabii; saan a nangnangan iti tinapay wenno im-mininum iti danum
Ket insuratna cadagiti taptapi a bato dagiti sasao ti tulag dagiti sangapulo a bilin.
Agraniag ti rupa ni Moises.
Ket naaramid nga idi simmalog ni Moises iti bantay nga iniggamanna dagiti dua a taptapi ti pamanecnec idi simmalog iti bantay a ni Moises saanna nga ammo idi a ti cudil ti rupana rimmaniag gaput ta nakisasao ken Jehova.
Ket idi a ni Aaron ken amin dagiti annac ti Israel nakitada ni Moises, adtoy, ti cudil ti rupana nagraniag; ket isuda nagbutengda nga umusideg kencuana.
Ket ni Moises inayabanna ida; ket ni Aaron ken amin dagiti pangpangoloen ti gimong nagsublida kencuana: ket ni Moises nakisao cadacuada.
Ket iti calpasanna, amin dagiti annac ti Israel immasidegda: ket intedna a bilbilin dagup ti sinao kencuana ni Jehova idiay bantay Sinai.
Ket ni Moises idi nalpasna ti pannakisaona cadacuada, incabilna ti maysa nga abbong iti rupana.
Ngem ni Moises idi napan iti sango ni Jehova a makisao kencuana, iniccatna ti abbong inggana iti ipapanawna; ket rimmuar ket imbagana cadagiti annac ti Israel ti naibilin kencuana.
Ket dagiti annac ti Israel nakitada ti rupa ni Moises, a ti cudil ti rupa ni Moises rimmaniag; ket incabil ni Moises ti abbong iti rupana manen, agingga iti iseserrecna a pannakisao ken Jehova.
Ti alagaden ti aldaw a panaginana
Ket ni Moises tiniptiponna amin a gimong dagiti annac ti Israel, ket kinunana cadacuada, Dagitoy dagiti sasao nga imbilin ni Jehova, tapno aramidenyo ida.
Bayat dagiti innem nga aldaw aramidenyonto dagiti aramidyo; ngem ti maicapito nga aldaw isunto cadacayo ti maysa nga aldaw a nasantoan, maysa nga inana a panaginana a nadaeg ken Jehova: siasinoman nga agaramid iti aniaman a trabajo ti daytoy, mapapatayto.
Dicayo mamasged ti apuy cadagiti pagnaedanyo iti aldaw a panaginana.
Ket ni Moises nakisao iti amin a gimong dagiti annac ti Israel, a cunana, Daytoy ti imbilin ni Jehova a cunana,
Mangalacay met la cadacayo ti maysa nga isagut ken Jehova; siasinoman a siannugot ti pusona, yegna coma, ti sagsagot ken Jehova: balitoc, ken pirac, ken suer,
Ken azul, ken purpura, ken escarlata, ken lienzo a nalapat ken dutdut dagiti calcalding,
Ken pinalabbaga a lalat dagiti carcarnero a lallaki, ken lallalat dagiti foca, ken cayo nga acacia,
Ken lana a segden, ken recrecado iti lana a sapsapo, ken iti incienso a nasayamusom,
Ken batbato nga onix, ken batbato a pagtampoc iti efod ken iti pectoral.
Ket tunggal tao a nanacman ti pusona cadacayo umay coma ken agaramid iti amin nga imbilin ni Jehova:
Ti tabernaculo, ti toldana, ken ti linungna, ken dagiti corchetesna, ken dagiti tabtablana, ken dagiti balbalunetna, ken dagiti adadigina, ken dagiti batbatayda;
Ti lacasa, ken dagiti pagassiwan, ti tugaw ti caasi, ken ti abbong a panglinged;
Ti lamisaan, ken dagiti pagassiwan, ken amin nga ar-aruatenna, ken ti tinapay ti pamarang;
Castamet ti candelero a pagsilawan, ken ar-aruatenna, ken dagiti pagsainganna, ken ti lana a segden;
Ken ti altar ti incienso, ken pagassiwan, ken ti sapsapo a lana, ken ti nasayamusom nga incienso, ken ti bengbeng a pannacarikep ti ruangan ti tabernaculo;
Ti altar ti daton a mapuuran, agraman bacudna a suer, dagiti pagassiwan, ken amin nga ar-aruatenna, ti pagbuggoan ken ti puonna;
Dagiti cortina iti paraangan, dagiti adadigina, ken dagiti batbatayda, ken ti bengbeng iti ruangan ti paraangan;
Dagiti paspasoc ti tabernaculo, ken dagiti paspasoc ti paarangan, ken dagiti lublubidda;
Dagiti cawcawes a nasayaat ti pannacaaramidna, a pagannung iti nasantoan a disso, dagiti nasantoan a pangawes ken Aaron a padi, ken dagiti cawcawes dagiti annacna a lallaki, tapno agannungda iti akem ti padi.
Ket amin a gimong dagiti annac ti Israel pimmanawda iti imatang ni Moises.
Ket isuda immayda, tunggal maysa a natignay ti pusona ken siannugot ti nakemna, inyegda ti isagut ken Jehova, a maipaay iti pannacaaramid ti tolda ti gimong, ken maipaay iti amin a panagannung idiay, ken maipaay cadagiti nasantoan a cawcawes.
Ket agpadpada nga immay, lallaki ken babbai, dagiti natulnog ti pusoda, ket inyegda dagiti gargantillas, ken ar-aritos, ken singsing, ken pulceras, amin nga alalicamen a balitoc; a tunggal maysa a tao a nangipaay met laeng iti daton a balitoc ken Jehova.
Ket tunggal lalaki nga addaan iti azul, ken purpura, ken escarlata, ken lienzo a nalapat, ken dutdut ti calcalding, ken napalabbaga a lallalat ti carcarnero, ken lallalat ti foca, inyegna ida.
Tunggal maysa a nangidatag iti daton a pirac ken suer inyegna ti isagut ken Jehova; ket tunggal lalaki nga addaan iti acacia a cayo a maipaay iti uray ania nga aramid a pacaaramatan, inyegna.
Ket amin dagiti babbai a nanacman dagiti puspusoda nagtibbida babaen cadagiti im-imada, ket inyegda dagiti natibbida, nga azul, ken purpura, ken escarlata, ken ti lienzo a nalapat.
Ket amin dagiti babbai a nasaririt ti pusoda, nagtibbida cadagiti dutdut dagiti calcalding.
Ket dagiti turayenda nangyegda cadagiti onix a batbato, ken cadagiti batbato a pagtampoc iti efod ken iti pectoral;
Ken iti recrecado, ken iti lana; a segden ken sapsapo, ken iti incienso a nasayamusom.
Dagiti annac ti Israel nangyegda iti maysa a daton ti sibubulos a nakem ken Jehova; tunggal lalaki ken babai, a natignay ti pusoda a mangyeg a maipaay iti amin nga aramid, a ni Jehova imbilinna idi nga aramiden ni Moises.
Ket ni Moises kinunana cadagiti annac ti Israel, Kitaenyo, ni Jehova annac a lalaki ni Uri, nga anac a inawaganna iti nagan ni Bezaleel nga lalaki ni Hur iti caputotan ni Juda.
Ket pinunnona iti Espiritu ti Dios, iti sirib, iti pannacaawat, ken iti pannacaammo, ken iti amin a kita ti panangaramid;
Ken tapno mamuangay cadagiti nagdanonan nga aramid, tapno agpanday iti balitoc, ken iti pirac ken iti suer.
Ken panagticap iti batbato a pagtampoc, ken panagtaga iti cayo, tapno agtrabajo iti amin a kita ti nalaing a panagaramid.
Ket insaadna iti pusona tapno mabalinna ti mangisuro, isuda a dua ken Aholiab, nga anac a lalaki ni Ahisamac, iti caputotan ni Dan.
Cadagidiay napnoan iti saririt ti puso, tapno agtrabajoda coma iti amin a panangaramid, ti agkitkitikit, ken ti nalaing nga agaramid, ken ti agborborda iti azul, ken purpura, ken escarlata, ken lienzo a nalapat, ken ti agababel, castamet ti siasino man nga agar-aramid, ken ti agpatpataud iti nagdanonan sayaat nga aramid.
Ket ni Bezaleel ken ni Aholiab agtrabajodanto ken amin a nanacman ti pusona a tao, a nangisaadan ni Jehova iti kinasirib ken kinamannacagawat nga umammo iti panagaramid iti isu-amin nga aramid a maicapet iti santuario, a mayannurot iti amin nga imbilin idi ni Jehova.
Maawat dagiti sagsagut
Ket ni Moises inayabanna ni Bezaleel ken ni Aholiab, ken tunggal nanacman ti pusona a tao, nga iti pusoda insaad ni Jehova ti kinasirib, ken tunggal maysa a natignay ti pusona nga umay agtrabajo iti aramid:
Ket isuda inawatda ken Moises dagiti amin a sagsagut nga dagiti annac ti Israel inyegda idi a maipaay iti pannacaaramid a pacaaramidanda a maicapet iti santuario, Ket nangyegda pay kencuana cadagiti datdaton ti sibubulos a nakem iti tunggal bigat.
Ket amin dagiti nasaririt a lallaki, nga agtartrabajo idi iti pannacaaramid ti santuario, immay tunggal lalaki a naggapu iti aramidna nga aramidenda;
Ket imbagada ken Moises a cunada, Ti iyeg dagiti tattao ad-adu unay ngem ti umanay a maipaay iti aramid nga imbilin ni Jehova nga maaramid.
Ket ni Moises intedna ti bilin, ket pinaiwarraggawagda iti amin a pacarso, a cunana, Lalaki man wenno babai saan coma nga agaramiden iti uray ania a trabajo nga isagut iti santuario
Iti casta natuben idi dagiti tattao iti panangyegda.
Ta addaanda idi iti macaanay a sagana iti aramid tapno tuloyenda, ket agsobsobraan pay idi.
Ti panangaramid cadagiti tabtabing.
Ket amin dagiti nanacman ti pusona a tattao cadacuada a nagbannog iti aramid, inaramidda ti tabernaculo a sangapulo dagiti bengbengna; a nalapat a lienzo a tinali, ken azul, ken purpura, ken escarlata, agraman querquerubin, a gapuanan ti calalaingan nga agar-aramid, inaramid ida ni Bezaleel.
Ti caatiddug ti tunggal bengbeng duapulo ket walo a sico, ket ti caacaba ti tunggal bengbeng uppat a sico: amin dagiti bengbeng maymaysa ti rucodda.
Ket pinagsasaipna dagiti lima a bengbeng, ti maysa ken maysa: ket dagiti sabsabali a lima a bengbeng pinagsasaipna ti maysa ken maysa.
Ket inaramidna dagiti concondiling nga azul iti igid ti maysa a bengbeng iti alubid ti nagsasaipan; casta met ti inaramidna iti igid ti bengbeng nga akinruar iti maicadua a nagsasaipan.
Limapulo a condiling ti inaramidna iti maysa a bengbeng, ket limapulo a condiling ti inaramidna iti igid ti bengbeng nga adda iti maicadua a naisaip: dagiti condiling naibatog ti maysa iti casangona.
Ket inaramidna dagiti limapulo a corchetes a balitoc, ket pinagsasaipna dagiti bengbeng ti maysa ken maysa cadagiti corchetes: iti casta nagsangcamaysa ti tabernaculo.
Ket inaramidna dagiti bengbeng a dutdut ti calcalding a panglinong iti tabernaculo: sangapulo ket maysa ti inaramidna.
Ti caatiddug ti tunggal bengbeng tallopulo a sico, ket uppat a sico ti caacaba ti tunggal bengbeng: dagiti sangapulo ket maysa a bengbeng maymaysa ti rucodda.
Ket pinagsisinnaipna dagiti lima a bengbeng, ket dagidi innem a bengbeng castada met.
Ket inaramidna dagiti limapulo a condiling iti igid ti bengbeng nga akinruar iti nagsaipan, ket limapulo a condiling ti inaramidna iti igid ti bengbeng nga akinruar iti maicadua a nagsaipan.
Ket nangaramid cadagiti limapulo a corchetes a suer a pangicamang iti linong tapno agcaycaysa.
Ket inaramidna ti maysa a mayabbong iti tolda pinalabbaga a lalat dagiti carcarnero, ken maysa nga abbong ti nakinngato lalat dagiti foca.
Ket inaramidna dagiti tabtabla iti cayo ti acacia naipatacder a maipaay iti tabernaculo.
Sangapulo a sico ti caatiddug ti maysa a tabla, ket maysa a sico ket guddua ti caacaba ti tunggal maysa a tabla.
Tunggal maysa a tabla adda idi dua a pagsangalanna a naisuup iti sabali: casta ti inaramidna cadagiti amin a tabtabla ti tabernaculo.
Ket inaramidna dagiti tabtabla iti tabernaculo: duapulo a tabla iti bangirna nga agpabagatan,
Ket inaramidna dagiti uppat a pulo a batay a pirac iti baba dagiti duapulo a tabla; dua a batay iti baba ti maysa a tabla cadagiti dua a pagsangalanna, ken dua a batay iti babaen ti sabali a tabla cadagiti dua a pagsangalanna.
Ket iti maicadua a bangir ti tabernaculo, iti bangirna iti amianan, nangaramid iti duapulo a tabla,
Ken dagiti uppat a pulo a batayda a pirac; dua a batay iti baba ti maysa a tabla ket dua a batay iti babaen ti sabali a tabla.
Ket iti bangir nga agpalaud iti licud ti tabernaculo, nangaramid cadagiti innem a tabla.
Ket inaramidna dagiti dua a tabla a pasuli ti tabernaculo iti bangir nga akinlicud.
Ket nagrutapda iti baba; ket agpangato agingga iti toctocna agingga iti maysa a singsing: casta ti inaramidna iti agpadpada cadacuada cadagiti dua a sulsuli.
Ket adda idi walo a tabla, ken dagiti batayda a pirac, sangapulo ket innem a batay iti babaen ti tunggal tabla dua a batay.
Ket nagaramid cadagiti balbalunet a cayo ti acacia; lima cadagiti tabtabla ti maysa a bangir ti tabernaculo.
Ken lima a balbalunet cadagiti tabtabla iti sabali a bangir ti tabernaculo, ken lima a balbalunet cadagiti tabtabla ti tabernaculo, ti licud nga agpalaud.
Ket ti nagtengnga a balunet pinagtarusna iti tengnga dagiti tabtabla nanipud pungto agingga ti sabali a pungto.
Ket kinalupcupanna dagiti tabtabla iti balitoc, ket inaramidna dagiti singsing a balitoc a pangyusocan cadagiti balbalunet, ket kinalupcupanna dagiti balbalunet iti balitoc.
Ket inaramidna ti abbong nga azul, ken purpura ken escarlata, ken lienzo a nalapat a tinali: agraman querquerubin, nga inaramid ti calaingan nga agar-aramid.
Ket inaramidna dagiti uppat nga adadigina nga acacia, ket kinalupcupanna ida iti balitoc dagiti sasabitanda balitocda idi; ket impandayanna ida cadagiti uppat a batay a pirac.
Ket inaramidna ti maysa a cortina iti ruangan ti Tolda, nga azul, ken purpura, ken escarlata, ken nalapat a lienzo a tinali, a gapuanan ti managborda;
Ken dagiti lima nga adadigina agraman sasab-itanda: ket kinalupcupanna ti toctocda ken dagiti putiputda iti balitoc; ket dagiti lima a batayda suer.
Ket ni Bezaleel nangaramid ti lacasa a cayo ti acacia: dua a sico ket guddua ti caatiddugna, ket maysa a sico ket guddua ti caacabana, ket maysa a sico ket guddua ti catayagna:
Ket kinalupcupanna iti bin-ig a balitoc iti uneg ken ruar, ket inaramidna ti maysa a balangat a balitoc iti lawlawna.
Ket impandayanna cadagiti uppat a singsing a balitoc, cadagiti uppat a sacsacana; dua a singsing iti maysa a bangirna, ken dua a singsing iti casumbangirna.
Ket inaramidna dagiti pagassiwan a cayo ti acacia, ket kinalupcupanna ida iti balitoc.
Ket incabilna dagiti pagassiwan cadagiti singsing cadagiti sicsikigan ti lacasa, a pamagcatan iti lacasa.
Ket nangaramid iti maysa a tugaw ti caasi a bin-ig a balitoc: dua a sico ket guddua ti caatiddugna, ket maysa a sico ket guddua ti caacabana.
Ket nangaramid cadagiti dua a querubin a balitoc; pinipit ti pinangaramidna cadacuada cadagiti dua a murmurdong ti tugaw ti caasi;
Maysa a querubin iti maysa a pungto, ket maysa a querubin iti sabali a pungto: maysa a sangsangcanayon iti tugaw ti caasi inaramidna dagiti querquerubin cadagiti dua a pungpungtona.
Ket dagiti querquerubin inucradda dagiti paypayacda nga inpangato a linonganda ti tugaw ti caasi cadagiti paypayacda, ti maysa sinangona ti caduana; iti tugaw ti caasi ti pagturungan dagiti ruprupa dagiti querquerubin.
Ti pannacaaramid ti lacasa
Ket nangaramid ti lamisaan a cayo ti acacia: dua a sico ket guddua ti caatiddugna, maysa a sico ti caacabana, ket maysa a sico ket guddua ti cangatona:
Ket kinalupcupanna iti bin-ig a balitoc, ket inyaramidanna iti maysa a balangat a balitoc iti aglawlaw.
Ket inyaramidanna iti maysa a paigidna a sangadaculapan nga aglawlaw, ket nangaramid iti maysa a balangat a balitoc iti paigid nga aglawlaw.
Ket nagpanday cadagiti uppat a singsing a balitoc, ket insaadna dagiti singsing cadagiti uppat a sulsuli nga addada cadagiti uppat a sacsacana.
Iti asideg ti murdong addada idi dagiti singsing a pacayusucan dagiti pagassiwan a pamaclayan ti lamisaan.
Ket nangaramid cadagiti pagassiwan a cayo ti acacia, ket kinalupcupanna ida iti balitoc, a pamaclayan ti lamisaan.
Ket nangaramid iti ar-aruaten a bin-ig a balitoc nga adda iti rabaw ti lamisaan, dagiti pingpingganna, ken dagiti cutcucharana, ken dagiti malmalocongna, ken dagiti gorgoritana, a pagibucbucna,
Ti candelero
Ket nagaramid iti candelero a bin-ig a balitoc: pinitpit ti inaramidna a candelero, uray ti puonna, ken ti ongcayna; dagiti copana, dagiti sinanbolana, ken dagiti sabsabongna sangsangcanayonda kencuana.
Ket innem dagiti sangsangana idi a rumuar iti bacrangna; tallo a sangsanga ti candelero iti maysa a bacrangna, ket tallo a sangsanga iti sabali bacrangna:
Tallo a copa naaramid a cas sabong ti almendra iti maysa sanga, maysa a sinan bola sa maysa a sabong; ket tallo a copa ti naaramid a cas sabong ti almendra iti sabali a sanga, maysa a sinan bola ken maysa a sabong: casta ti naipaay cadagiti innem a sangsanga a rumuar iti candelero.
Ket iti candelero adda idi uppat a copa, naaramid a cas sabong ti almendras, dagiti sinan bolana, ken dagiti sabsabongna;
Ket ti maysa a sinanbola iti babaen dagiti dua a sangsanga a sangsangcanayonda, ken ti maysa sinanbola iti babaen dagiti dua a sangsanga a sangsangcanayonda, ken maysa iti babaen dagiti dua a sangsanga a sangsangcanayonda, naipaay cadagiti innem a sangsanga a rumuar kencuana.
Dagiti sinanbola ken dagiti sangsangada sangsangcanayonda a paset ti nacadagupanna pinitpit a bin-ig a balitoc.
Ket inaramidna a bin-ig a balitoc dagiti pito a pagsainganna, ken dagiti pangarsang kencuana, ken dagiti pingganna a pagiddissoan ti inarsang,
Iti maysa a talento ti bin-ig a balitoc inaramidna, ken amin nga ar-aruatenna.
Ti altar ti incienso
Ket nangaramid ti altar ti incienso a cayo ti acacia: maysa a sico ti caatiddugna, ken maysa a sico ti caacabana, nagcuadrado; ket dua a sico ti catayagna; dagiti sarana sangsangcamaysada iti altar.
Ket kinalupcupanna iti balitoc a pulos, ti rabawna ken dagiti bacrangna nga aglawlaw, ken dagiti sarana: ket inyaramidanna iti maysa a balangat a balitoc nga aglawlaw.
Ket nangaramid cadagiti dua a singsing a balitoc iti babaen ti balangatna, cadagiti dua a paragpagna, cadagiti dua a sikigna a pacayusocan cadagiti pagassiwan a pangbagcatan kencuana.
Ket inaramidna dagiti pagassiwan nga cayo ti acacia, ket kinalupcupanna ida iti balitoc.
Ket inaramidna ti nasantoan a lana a pagsapsapo, ken ti nadalus nga incienso ti nasayamusom nga recrecado, a cas iti laing ti managaramid iti bangbanglo.
Ti pannacaaramid ti altar ti daton a mapuuran
Ket inaramidna ti altar ti daton a mapuuran iti cayo nga acacia: lima a sico ti caatiddugna, ket lima a sico ti caacabana, nagcuadrado; ket tallo a sico ti catayagna.
Ket inaramidna dagiti sarsarana cadagiti uppat a sulsulina; dagiti sarsarana sangsangcanayonda iti altar: ket kinalupcupanna iti suer.
Ket nangaramid cadagiti amin nga ar-aruaten ti altar, dagiti damdamili, ken dagiti sopsoplad, ken palangana dagiti pagadaw iti lasag, ken dagiti pagiccan iti benggang: dagiti amin nga ar-aruatenna inaramidna iti suer.
Ket inyaramidanna iti altar ti maysa a barandilla nga iniket a suer, iti babaen ti igidna nga aglawlaw, a dinanonna ti guddua ti catayag ti altar.
Ket pinandayna dagiti uppat a singsing cadagiti uppat a murmurdong ti barandilla a suer, a pacaicabilan dagiti pagassiwan.
Ket inaramidna dagiti pagassiwan iti cayo ti acacia, ket kinalupcupanna ida iti suer.
Ket inyusocna dagiti pagassiwan cadagiti singsing iti agsumbangir ti altar, pacabaclayanna; inaramidna a nasol-loopan iti tabla.
Ket nangaramid iti pagbuggoan a suer, ken ti puonna a suer, inaramidna dagiti nacalupcupan ti suer a sarming dagiti babbai a naguummong a nagaywan iti ruangan ti tolda ti gimong.
Ket nangaramid iti paraangan: iti abagatanen ti akinabagatan a bangir dagiti bengbeng ti paraangan isuda idi iti nalapat a lienzo a tinali, a sangagasut a sico;
Dagiti adadigida duapulo, ket dagiti batbatayda duapulo, a suer; dagiti calcallawit dagiti adadigi ken dagiti putputiputda piracda.
Ket iti bangir ti amianan sangagasut a sico, dagiti adadigida duapulo, ket dagiti batbatayda duapulo, a suer; dagiti calcallawit, ken dagiti putputiputda pirac.
Ket iti bangir iti laud adda cortina a limapulo a sico, dagiti adadigida sangapulo, ken dagiti batbatayda sangapulo; dagiti cawcawit dagiti adadigi, ken dagiti putputiputda pirac.
Ket iti bangirna iti daya, nga agpadaya limapulo a sico.
Dagiti cortina iti maysa a sikigan ti ruangan sangapulo ket lima a sico; dagiti adadigida tallo, ken dagiti batbatayda tallo.
Ket casta iti sabali a bangir: iti agsinnungbangir iti abay ti ruangan ti paraangan adda dagiti cortina a sangapulo ket lima a sico; dagiti adadigida tallo, ken tallo dagiti batbatayda.
Amin dagiti cortina ti paraangan a naglawlaw nalapat a lienzo a tinali.
Ket dagiti batbatay dagiti adadigi suer; dagiti calcallawit dagiti adadigi, ken dagiti putputiputda pirac; ken ti calupcup dagiti toctocda pirac: ket amin dagiti adadigi ti paraangan naputiputanda iti pirac.
Ket ti bengbeng ti ruangan ti paraangan inaramid ti managborda iti azul, ken purpura, ken escarlata, ken nalapat a lienzo a tinali: ket duapulo a sico ti caatiddug, ket ti cangato iti nagacabaan lima a sico, a capada dagiti cortina ti paraangan.
Ket dagiti adadigida uppat, ken dagiti batbatayda uppat a suer; dagiti cacallawitda pirac, ken ti calupcup dagiti toctocda, ken dagiti putputiputda pirac.
Ket amin dagiti paspasoc ti tabernaculo ken ti paraangan nga aglawlaw, suer.
Daytoy ti dagup dagiti banbanag a naipaay iti tabernaculo, cas tabernaculo ti pamanecnec, nabilangda a mayannurot iti bilin ni Moises, a maipaay iti panagannung dagiti Livitas, iti ima ni Ithamar nga anac ni Aaron a padi.
Ket ni Bezaleel nga anac ni Uri nga anac ni Hur iti caputotan ni Juda, inaramidna amin nga imbilin ni Jehova ken Moises.
Ket caduana idi ni Aholiab nga anac ni Ahisamac iti caputotan ni Dan, maysa a manangkitikit, ken nalaing nga agaramid, ken maysa a managborda iti azul, ken iti purpura ken iti escarlata ken iti lienzo a nalapat a tinali.
Amin a balitoc a naaramat iti pannacaaramid ti amin a trabajo ti santuario, dagiti laeng balitoc a naidaton, duapulo ket siam a talento, ket pito gasut ket tallopulo a siclo a capada ti siclo ti santuario.
Ket ti pirac dagiti naibilang ti gimong sangagasut a talento, ket sangaribu pito gasut ket pitopulo ket lima a siclo, cas ti siclo ti santuario;
Maysa a beka ti maysa a olo, cayatna a saoen, guddua ti siclo, cas ti siclo ti santuario, iti tunggal maysa nga immallatiw cadacuada a naibilang, manipud duapulo dagiti tawenna ken nasuroc, cadagiti innem a gasut ket tallo a ribo, lima gasut ket limapulo a lallaki.
Ket dagiti sangagasut a talento a pirac isuda ti napanday a batbatay ti santuario, ken batbatay ti abbong; sangagasut a batbatay dagiti sangagasut a talento, maysa a talento ti maysa a batay.
Ket cadagiti sangaribu pito gasut pitopulo ket lima a siclo inaramidna a calcallawit cadagiti adadigi, ken pinangcalupcupna cadagiti toctocda, ken inaramidna a putputiput a maipaay cadacuada.
Ket ti suer a naidaton pitopulo a talento, ket dua ribu ket uppat a gasut a siclo.
Ket isu ti inaramidna a batbatay ti ruangan ti tolda ti gimong, ken altar a suer, ken iniketna a suer, ken amin nga ar-aruaten ti altar.
Ken batbatay ti paraangan nga aglalaw, ken batbatay ti ruangan ti paraangan ken amin a paspasoc ti tabernaculo, ken amin a paspasoc ti paraangan nga aglawlaw.
Ket iti azul, ken purpura, ken escarlata inaramidda a cawcawes a nasayaat ti pannacaaramidna, a maipaay iti panagannung iti nasantoan a disso, ken inaramidda a nasantoan a cawes a maipaay ken Aaron; cas imbilin ni Jehova ken Moises.
Ti pannacaaramid dagiti cawes dagiti sacerdote
Ket inaramidna ti efod iti balitoc, azul, ken purpura, ken escarlata, ken nalapat a lienzo a tinali.
Ket nagpitpitda iti balitoc a binalabala iti naingpis ket binarotda tapno ibinggasda iti azul, ken iti purpura ken iti escarlata, ken iti nalapat a lienzo a gapuanan ti nalaing nga agar-aramid.
Nagaramidda cadagiti ragas nga hombrera a naisug-op; a maisug-op cadagiti dua a pungto.
Ket ti nasayaat ti pannacaabelna a barikes nga adda iti rabaw ti efod a pangicapet kencuana, isu met ti nayon ti ragas ken capada ti pannacaar-aramidna; iti balitoc, iti azul, ken purpura ken escarlata, ken nalapat a lienzo a tinabid: cas imbilin ni Jehova ken Moises.
Ket tinicapanda dagiti batbato nga onix, a naitampoc iti balitoc, a nakitikitan cadagiti kitikit ti maysa a pagtandaanan a mayalubog cadagiti nagnagan dagiti annac ti Israel.
Ket incabilna ida cadagiti ragas nga hombrera ti efod, tapno isuda dagiti batbato a panglaglagipan cadagiti annac ti Israel; cas imbilin ni Jehova ken Moises.
Ket inaramidna ti pectoral, a gapuanan ti nalaing nga agaramid, cas pannacaaramid ti efod; a balitoc, azul, ken purpura, ken escarlata, ken nalapat a lienzo a tinabid.
Cuadrado idi; inaramidda ti pectoral nga agsucut: maysa a dangan ti catiddugna ket maysa a dangan ti caacabana, nagcupin.
Ket tinampucanda iti uppat nga intar cadagiti batbato: maysa nga intar ti sardio, topacio, ken carbunclo isu idi ti umuna nga intar;
Ket ti maicadua nga intar, maysa nga esmeralda, maysa a zafiro, ken maysa a diamante;
Ket ti maicatlo nga intar, maysa a jacinto, maysa nga agata, ken maysa nga amatista;
Ket ti maicapat nga intar, maysa a berilo, maysa nga onix, ken maysa a jaspe: naibalayda cadagiti calupcup a balitoc a nacaitampucanda.
Ket dagiti batbato mayalubogda cadagiti nagnagan dagiti annac ti Israel, a sangapulo ket dua, a maisurot cadagiti nagnaganda; cas cadagiti nacaiburican ti maysa a pagtandaanan, tunggal maysa a mayannurot iti naganna, cadagiti sangapulo ket dua a capcaputotan.
Ket inaramidda iti pectoral dagiti singdan a cas lubid a kinawar a pulos a balitoc.
Ket inaramidda dagiti dua a pagitampucan a balitoc, ken dua a singsing a balitoc, ket incabilda dagiti dua a singsing cadagiti dua a pungto ti pectoral.
Ket incabilda dagiti dua a kinawar a singdan a balitoc cadagiti dua a singsing cadagiti pungto ti pectoral.
Ket dagiti sabali a dua pungto dagiti dua nga kinawar a singdan incamangda cadagiti dua a pagitampucan, ket indissoda ida cadagiti ragas nga hombrera ti efod iti sangoananna.
Ket inaramidda dagiti dua a singsing a balitoc, ket incabilda ida cadagiti dua a murdong ti pectoral, iti pingirna nga adda iti sikigan ti efod a nakinuneg.
Ket nangaramidda cadagiti dua a singsing a balitoc, ket incabilda ida cadagiti dua a ragas nga hombrera iti efod iti makinbaba, iti sangoananna, iti asideg ti pagsaipanna, a ngatoen ti nasayaat ti pannacaabelna a barikes ti efod.
Ket ingalutda ti pectoral nga incapetda dagiti singsing cadagiti singsing ti efod nga inaramatda ti maysa a singdan nga azul, tapno maiparabaw ti nasayaat ti pannacaabelna a barikes ti efod, ken tapno ti pectoral saan a maisina iti efod; cas imbilin ni Jehova ken Moises.
Ket inaramidna ti cagay ti efod nga inabel a pulos nga azul;
Ket ti tengnged ti cagay iti tengngana, cas ti putol ti maysa a bado a kinawar a landoc, nalebleban nga aglawlaw ti tengngedna, tapno saan a mapigisto.
Ket inaramidda iti gayadan ti cagay ti granada nga azul, ken purpura, ken escarlata, ken lienzo a tinabid.
Ket nagaramidda cadagiti camcampanilla a bin-ig a balitoc, ket insaadda dagiti camcampanilla nga inbalballaetda cadagiti granada iti gayadan ti cagay nga aglawlaw, a naiballaet cadagiti granada;
Maysa a campanilla ken maysa a granada, maysa a campanilla ken maysa a granada, iti gayadan ti cagay nga aglawlaw, a pagcawes no agannung; cas imbilin ni Jehova ken Moises.
Ket inyaramidanda ni Aaron ken dagiti annacna a lallaki cadagiti badbado a lienzo a nalapat nga inabel,
Ken ti mitra a lienzo a nalapat, ken napintas a pannacacallogong a lienzo a nalapat, ken dagiti sapsapin a lienzo a nalapat a tinabid.
Ken ti barikes a lienzo a nalapat a tinabid, ken azul, ken purpura, ken escarlata, a gapuanan ti managborda; cas imbilin ni Jehova ken Moises.
Ket nagaramidda iti plancha ti balangat a nasantoan nga pasig a balitoc, ket inlanadda kencuana ti maysa a sinurat, cas cadagiti pannacaiburic ti maysa a pagtandaanan, NASANTOAN KEN JEHOVA.
Ni Moises kitaenna ti aramid a nalpas.
Ket insiglotda iti maysa a singdan nga azul, a pangicapet kencuana iti rabaw ti mitra iti ngato; cas imbilin ni Jehova ken Moises.
Casta ti pannacalpas amin nga pannacaaramid ti tabernaculo ti tolda ti gimong; ket dagiti annac ti Israel inaramidda cas imbilin ni Jehova ken Moises; casta ti inaramidda.
Ket impanda ti tabernaculo ken Moises, ti Tolda, ken amin dagiti alalicamenna, dagiti corchetesna, dagiti tabtablana, dagiti balbalunetna, ken dagiti adadigina, ken dagiti batbatayna;
Ken ti abbong a lalat dagiti carcarnero a natina iti nalabaga, ken ti abbong a lalat dagiti foca, ken ti cortina ti bengbeng.
Ti lacasa ti pamanecnec, ken dagiti pagassiwan, ken ti tugaw ti caasi;
Ti lamisaan, amin dagiti ar-araruatenna, ken ti tinapay ti pamarang;
Ti candelero a nadalus, dagiti pagsainganna, a dagiti met laeng pagsaingan a mayornos, ken amin dagiti ar-aruatenna, ken ti lana a segden;
Ken ti altar a balitoc, ken ti lana a pagsapsapo, ken ti nasayamusom nga incienso, ken ti cortina iti ruangan ti Tolda;
Ti altar a suer, ken iniket a barandillasna a suer, dagiti pagassiwan, ken amin dagiti alalicamenna, ti pagbuggoan ken ti batayna;
Dagiti cortina ti paraangan, dagiti adadigina, ken dagiti batbatayna, ken ti bengbeng iti ruangan ti paraangan, dagiti lublubidna, ken dagiti paspasocna, ken amin dagiti alalicamen ti panagannung iti tabernaculo, a maipaay iti tolda ti gimong;
Dagiti nasayaat ti pannacaabelna a cawcawes a pagannung iti nasantoan a lugar, ken dagiti nasantoan a pagan-anay ni Aaron a padi, ken dagiti pagpagan-anay dagiti annacna, nga agannung iti kinapadi.
Iti mayannurot cadagiti amin nga imbilin idi ni Jehova ken Moises, casta ti inaramid dagiti annac ti Israel cadagiti amin nga ar-aramid.
Ket ni Moises nakitana amin dagiti gapuanan, ket, adtoy, inaramidda; cas iti pinangibilin ni Jehova, casta ti pinangaramidda idi: ket ni Moises binendicionanna ida.
Ti pannacabangon ti tabernaculo.
Ket ni Jehova nakisao ken Moises, a cunana,
Iti umuna nga aldaw ti bulan nga umuna bangonemto ti tabernaculo ti tolda ti gimong.
Ket icabilmonto iti unegna ti lacasa ti pamanecnec, ket lingdamto ti lacasa iti bengbeng.
Ket iserrecmonto ti lamisaan, ket ornosemto dagiti banbanag nga addada iti rabawna; yunegmonto ti candelero, ket gangatamto dagiti pagpagsainganna.
Ket icabilmonto ti altar a balitoc a paginciensoan iti sango ti lacasa ti pamanecnec, ket icabilmonto ti bengbeng ti ruangan ti tabernaculo.
Ket isaadmonto ti altar ti daton a mapuuran iti sango ti ruangan ti tabernaculo ti tolda ti gimong.
Ket idissomto ti pagbuggoan iti nagbaetan ti tolda ti gimong ken ti altar, ket iccamto iti danum.
Ket aramidemto ti paraangan nga aglawlaw, ket ibitinmonto ti bengbeng ti ruangan ti paraangan.
Ket alaemto ti sapsapo a lana ket sapsapoamto ti tabernaculo, ken amin nga adda iti unegna, ket pasantoemto ken amin nga alicamenna: ket nasantoanto.
Ket sapsapoamto ti altar ti daton a mapuuran, ken amin nga ar-aruatenna, ket pasantoemto ti altar: ket ti altar nasantoanto unay.
Ket sapsapoamto ti pagbuggoan ken ti batayna, ket santificaremto.
Ket ipanmonto ni Aaron ken dagiti annacna iti ruangan ti tolda ti gimong, ket buggoamto ida iti danum.
Ket icapetmonto ken Aaron dagiti nasantoan a cawes; ket sapsapoamto, ket santificaremto, tapno agannung caniac iti takem ti padi.
Ket yegmonto dagiti annacna a lallaki, ket icapetmonto cadacuada dagiti badbado;
Ket pulotamto ida a cas iti panangpulotmo ken amada, tapno macapagannungda caniac iti takem ti padi ket ti pannacapulotda agpaayto cadacuada a kinapadi nga agnanayon cadagiti capcaputotanda.
Castoy ti inaramid ni Moises: ti mayannurot iti amin nga imbilin ni Jehova kencuana, isu ti inaramidna.
Ket naaramid nga iti umuna a bulan ti maicadua a tawen iti umuna nga aldaw ti bulan, nabangon ti tabernaculo,
Ket ni Moises binangonna ti tabernaculo, ket indissona dagiti batbatayna, ket impatacderna dagiti tabtablana, ket inyusocna dagiti balbalunetna, ket impatacderna dagiti adadigina.
Ket inucradna ti tolda iti rabaw ti tabernaculo, ket incabilna ti abbong nga akinngato iti rabaw ti tolda; cas imbilin ni Jehova ken Moises.
Ket innalana ti pamanecnec sana incabil iti uneg ti lacasa, ket incapetna dagiti pagassiwan iti lacasa, ket indissona ti tugaw ti caasi iti rabaw ti lacasa:
Ket inserrecna ti lacasa iti tabernaculo, ket imbitinna ti bengbeng, ket liningdanna di lacasa ti pamanecnec; cas imbilin ni Jehova ken Moises.
Ket insaadna ti lamisaan iti tolda ti gimong iti bangir nga amianan ti tabernaculo, iti ruar ti bengbeng.
Ket inornosna iti rabawna ti tinapay ni Jehova; cas imbilin ni Jehova ken Moises.
Ket indissona ti candelero iti tolda ti gimong, iti batog ti lamisaan, iti bangir nga abagatan ti tabernaculo.
Ket sinindianna dagiti pagsaingan iti sango ni Jehova; cas imbilin ni Jehova ken Moises.
Ket incabilna ti altar a balitoc iti tolda ti gimong iti sangoanan di bengbeng.
Ket pinuuranna iti rabawna ti incienso dagiti nabanglo nga recrecado; cas imbilin ni Jehova ken Moises.
Ket incabilna ti bengbeng ti ruangan ti tabernaculo.
Ket insaadna ti altar ti daton a mapuuran iti ruangan ti tabernaculo ti tolda ti gimong, ket nangidatag iti rabawna iti daton a mapuuran, ken daton a bel-laay; cas imbilin ni Jehova ken Moises.
Ket indissona ti pagbuggoan iti nagbaetan ti tolda ti gimong ken ti altar, ket iniccanna iti danum a pagbuggo.
Ket ni Moises ken ni Aaron ken dagiti annacna a lallaki binuggoanda dagiti im-imada ken sacsacada iti daydiay;
No sumrecda iti tolda ti gimong, ket no umadanida iti altar, agbuggoda; cas imbilin ni Jehova ken Moises.
Ket inaramidna ti paraangan iti lawlaw ti tabernaculo ken ti altar, ket insab-itna ti bengbeng ti ruangan ti paarangan
Casta ti pinangleppas ni Moises iti aramid.
Idin ti ulep inabungotanna ti tolda ti gimong, ket ti dayag ni Jehova pinunnona ti tabernaculo.
Ket ni Moises saan a macastrec idi iti tolda ti gimong, gapu ta ti ulep nagsaad iti rabawna, ken ti dayag ni Jehova pinunnona ti tabernaculo.
Ket idi nga ti ulep nagpangato nanipud iti rabaw ti tabernaculo, dagiti annac ti Israel nagtuloyda cadagiti pannagnada:
Ngem no ti ulep saan a naipangato, saanda a nagna idin agingga iti aldaw a dina ingangato.
Ta ti ulep ni Jehova adda idi iti aldaw iti rabaw ti tabernaculo, ket iti rabii adda idi ti apuy idiay rabawna, iti imatang dagiti amin a balay ti Israel, bayat dagiti amin a pannagnada.