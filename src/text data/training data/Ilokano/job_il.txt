JOB
Adda idi maysa a lalaki idiay daga nga Hus, a ti naganna Job: ket lalaki a napalongdo ken nalinteg, ken maysa a managaligaget iti Dios, ken linicilicanna ti dakes,
Ket nayanac idi kencuana dagitipito nga annac a lallaki ken tallo a babbai.
Ti sanicuana met pito ribu idi a carcarnero, ken tallo ribu a camcamello, ken limagasut a casangolan a vacvaca, ken limagasut nga as-asno, ken dackel unay a sangacabbalayan iti casta daytoy a tao ti cadackelan idi cadagiti amin nga annac ti daya.
Ket dagiti annacna a lallaki napanda ken nakidayada idiay balay ti tunggal maysa iti aldawna; ket isuda nagbaonda ken pinaayabanda dagiti tallo a cacabsatda a babbai tapno makicaan ken makiinumda cadacuada.
Ket casta idi a dagiti al-aldaw ti panagdayada nabatangbatangdan, a nagbaon ni Job ket sinantificarna ida, ket bimmangon a nasapa iti bigat, ket nangipaay cadagiti datdaton a mapuuran cas mayalubog iti bilangda amin: ta ni Job kinunana, Mabalin a nagbasol dagiti annacco a lallaki, ket indianda ti Dios cadagiti puspusoda
Casta ti inaramid a cancanayon ni Job.
Naaramid iti aldaw idi a dagiti annac a lallaki ti Dios immayda imparang dagiti bagbagida iti sangoanan ni Jehova, nga immay met ni Satanas iti tengngada.
Ket kinuna ni Jehova ken Satanas, Sadino ti naggapuam
Idin simmungbat ni Satanas ken Jehova, ket kinunana, Iti panagsursur idiay daga, ken iti panagpagpagna kencuana.
Ket ni Jehova kinunana ken Satanas, Inotobmo ni adipenco a Job
ta awan ti umasping kencuana idiay daga, maysa a napalongdo ken nalinteg a lalaki maysa a managaligaget iti Dios, ken liclicanna ti dakes.
Idin simmungbat ni Satanas ken Jehova, ket kinunana, Agaligaget aya ni Job iti Dios nga awan capapayanna?
Dica aya nangaramid iti maysa nga alad iti aglicmut kencuana, ken aglicmut iti balayna, ken aglicmut ti amin a cupicupanna, iti tunggal sikigan
binendicionam, ti aramid dagiti imana, ket ti cucuana immaduda idiay daga.
Ngem yunnatmo ta imam ita, ket sagidem amin nga adda kencuana, ket tallicudannacanto nga iparupa.
Ket ni Jehova kinunana ken Satanas, Adtoy, amin a cupicupanna adda ita pannacabalinmo; isuna laeng a dica icabil ta imam kencuana met laeng
Iti casta ni Satanas rimmuar a naggapu iti saclang ni Jehova.
Ket napasamac iti maysa nga aldaw idi a dagiti annacna a lallaki ken babbai addada idi a mangmangan ken agininum iti arac idiay balay ti calacayan unay a cabsatda a lalaki,
A dimteng ti maysa a babaonen ken Job, ket kinunana, Adda idi nga agararado dagiti vacvaca, ket agar-arab dagiti as-asno ti dennada;
Dagiti Sabeos dimmuclusda cadacuada, ket innalada ida: wen, pinatayda dagiti ad-adipen iti tadem ti campilan; ket siac laeng a maymaysa ti nacatalaw a mangibaga kenca.
Bayat ti caaddana idi pay laeng nga agsasao, dimteng met ti sabali, ket kinunana, Ti apuy ti Dios nagtinnag nanipud langit, ket pinuuranna dagiti carcarnero ken ad-adipen, ket rinunawna ida; ket siac laeng a maymaysa ti nacatalaw a mangibaga kenca.
Bayat ti caaddana idi pay laeng nga agsasao, dimteng met ti sabali, ket kinunana, Dagiti Caldeos nagcatloda a capangen ket dimmuclusda cadagiti camcamello ket innalada ida, wen, ket pinatayda dagiti ad-adipen iti tadem ti campilan; ket siac laeng a maymaysa ti nacatalaw a mangibaga kenca.
Bayat ti caaddana idi pay laeng nga agsasao, dimteng met ti sabali ket kinunana, Dagiti annacmo a lallaki ken babbai manarimaanda idi a mangmangan ken umininum iti arac idiay balay ti calacayan a cabsatda a lalaki;
Ket, adtoy, immay ti dackel nga angin a naggapu iti let-ang ket kinabilna ti uppat a suli ti balay, ket narpuog a naipandag cadagiti agtutubo a lallaki, ket natayda; ket siac laeng a maymaysa ti nacatalaw a mangibaga kenca.
Idin ni Job timmacder, ket rinay-abna ti lambonna, ket kiniskisanna ti olona, ket nagpasag iti daga, ket nagcararag;
Ket kinunana, Lamolamoac a rimmuar idi tian ni inac, ket lamolamonto ti pagtungpalac; inted ni Jehova, ket innala ni Jehova; bendito ti nagan ni Jehova.
Iti amin cadagitoy ni Job saan a nacabasol ket dina met impabasol a simamaag iti Dios.
Naaramid manen iti aldaw idi a dagiti annac a lallaki ti Dios immayda nagparang iti sangoanan ni Jehova, a ni Satanas immay met iti tengngada tapno agparang met iti sangoanan ni Jehova.
Ket ni Jehova kinunana ken Satanas, Sadino ti naggapuam
Ket simmungbat ni Satanas ken Jehova, ket kinunana, Iti panagsursur idiay daga, ken panagpagpagna kencuana.
Ket ni Jehova kinunana ken Satanas, Inotobmo ni adipenco a Job
ta awan ti umasping kencuana idiay daga, maysa a napalongdo ken maysa a nalinteg a lalaki, maysa nga agaligaget iti Dios, ken liclicanna ti dakes: ket salimetmetanna pay laeng ti kinatarnawna, nupay no sica tinignaynac a maibusor kencuana, a mangdadael kencuana nga awan pacaigapuanna.
Ket ni Satanas simmungbat ken Jehova, ket kinunana, Cudil ken cudil, wen, amin a cupicupan ti tao itdennanto gapu iti biagna.
Ngem yunnatmo ita ta imam, ket sagidem ti tulangna ken lasagna, ket paglicudannacanto ita rupam.
Ket ni Jehova kinunana ken Satanas, Adtoy, isu adda ita imam; isuna laeng nga aywanam ti biagna.
Iti casta ni Satanas rimmuar nanipud iti saclang ni Jehova, ket kinabilna ni Job cadagiti naut-ut a busbusali manipud iti dapan ti sacana agingga iti cuppocuppona.
Ket nangala iti maysa a ribac tapno ti pangcudcudna iti bagina: ket nagtugaw cadagiti dapdapo.
Idin kinuna ni asawana kencuana, Salimetmetam pay laeng aya ta kinatarnawmo
idiam ti Dios, ket matayca.
Ngem ni Job kinunana kencuana, Sica agsaoca a cas ti panagsao ti maysa cadagiti maag a babbai
Ania awatentayito aya ti naimbag iti biang ti Dios, ket ditayto awaten ti dakes
Iti amin dagitoy saan a nagbasol ni Job cadagiti bibigna.
Idi a dagiti tallo a gagayyem ni Job nangeganda ti amin a dakes nga immay idi kencuana, immayda tunggal maysa a naggapu iti pagtaenganna da Elifaz a Temanita ken Bildad a Suhita, ken Sofar a Naamatita; ket nagtutulagda nga umay mangdung-aw ken mangliwliwa kencuana.
Ket idi intangadda dagiti matada iti adayu pay, ket isu dida nabigbig, impigsada ti timecda, ket nagsangitda; ket pinigisda tunggal maysa ti lambonna, ket inwarsida ti tapoc nga agpalangit iti rabaw, dagiti oloda.
Iti casta nakicatugawda kencuana iti daga bayat iti pito nga aldaw ken pito a rabii, ket awan ti nangisao iti maysa a sao kencuana: ta nakitada a tilidayna dackel unay idi.
Ti umuna a bitla ni Job; 
dung-awanna ti pannacayanacna.
Calpasan daytoy nangrugi a nagsao ni Job, ket inlunodna ti aldawna.
Ket ni Job simmungbat ket kinunana:
Mapucaw coma ti aldaw a nacayanacac, 
ken ti rabii a nagcuna, Adda maysa nga ubing a lalaki a naisicug.
Dayta nga aldaw agsipnget coma; 
ti Dios manipud ngato isu ti dina coma biruken, 
uray ti silaw di coma aglawag kencuana.
Ti kinasipnget ken aniniwan ni patay isu ti dawatenda coma a maipaay a bucodda
Maysa nga ulep agraeng coma iti rabawna; 
amin a mangpasipnget iti aldaw mangkigtot coma kencuana.
Ti maipapan idi a rabii, 
nacaro a kinasipnget ti agtalinaed coma kencuana: 
di coma agrag-o iti tengnga dagiti aldaw ti tawen; 
di coma umay iti bilang dagiti bulbulan.
Adtoy, daydiay a rabii aglupes coma; 
narag-o a timec di coma umay kencuana.
Isu ti ilunod coma dagiti mangilunod iti aldaw, 
a sidadaan a mangbangon iti leviatan.
Dagiti bitbitwen iti apagsuripet agsipngetda coma; 
aguray coma iti silaw, ngem awan lac-amenna; 
uray dagiti calub ti mata ti bigat isu din coma makita.
Agsipud ta dina pinunitan dagiti ruangan ti tian ni inac, 
dina met inlemmeng ti pulcoc cadagiti matac.
Apayapay a diac natay nanipud tian
apayapay a diac inyawat ti cararuac idi inyanacnac ni inac?
Apayapay a dagiti tumeng inawatdac
Wenno apayapay dagiti suso a pagsusoac coma?
Iti casta nagiddaac coma ken nagtalnaacon; 
naturogac coma; iti casta naginanaacon.
Agraman cadagiti ar-ari ken mamalbalacad ti daga, 
a nangbangon cadagiti narnarba a disso a maipaay cadacuada met laeng;
Wenno agraman cadagiti pangpangoloen nga addaan idi iti balitoc, 
isuda a nangpusec cadagiti balbalayda iti pirac:
Wenno cas iti maysa a mailemmeng a nasapa a nayanac awanac idin, 
cas cadagiti maladaga a di-nacakita iti lawag uray caano.
Idiay dagiti nadangcoc pagsardengenda ti panangriribuc; 
ket idiay aginana dagiti nabannog,
Idiay dagiti balbalud agtalnada, dida mangngeg ti timec ti mangdagdag.
Ti bassit man ken dackel adda idiay: 
ket ti adipen mawayawayaan ken apona.
Apay aya a maited ti lawag iti adda iti kinaay-ay-ay, 
ken biag iti napait iti cararua;
Nga agcaligagum la unay ken patay, ngem isu ti di umay, 
ken mangbir kencuana a nangnangrona ngem cadagiti nailemmeng a gamgameng;
Dagidiay nga agrag-o iti napalalo, 
ken naragsacda, no masaracda iti tanem?
Apayapay naited ti lawag iti maysa a tao a nailemmeng ti daalnna, 
ken daydiay nga inaladan ti Dios?
Ta ti panagasugco umay iti sacbay ti pannanganco, 
ket dagiti ununnoyco maibucbocda a cas danum.
Ta ti pagkintayegac umay iti rabawco
Ket ti pagbutngac umay caniac,
Diac agtalna, diac agtalingenngen, awan met ti inanac; 
no di ket umay ti riribuc.
Ti umuna a bitla ni Elifaz
Panecnecanna ti kinajusticia ti Dios, 
Idin simmungbat ni Elifaz a Temanita, ket kinunana,
No padasen ti maysa ti makisao kenca, mapaladingitcanto aya
Ngem asino ti macabalin a mangmedmed kencuana met laeng iti panagsao?
Adtoy, nanursuroca iti adu, 
ken pinapigsam dagiti im-ima a napacsuyan.
Dagita sasaom sinaranayda ti napasag, 
ket pinatibkermo dagiti tumtumeng a nacapuy.
Ngem ita immay kenca, ket agdismayaca; 
sinagidnaca, ket mapulcocanca.
Saan aya a ti panagaligagetmo iti Dios ti pagtalcam, 
ken ti kinatarnaw dagiti daldalanmo ti inanamam?
Dawatec kenca, lagipem, asino aya ti napucaw, idinto ta awan ti basolna
Wenno sadino ti nacadadaelan ti nalinteg?
Mayalubog iti nakitac, dagiti nagarado iti kinadangcoc, 
ket nagmulada iti riribuc, inanida met laeng.
Gapu iti bang-es ti Dios mapucawda, 
ken gapu ti gilayab ti pungtotna marunawda.
Ti panagungor ti leon, ken ti timec ti narungsot a leon, 
ket dagiti ngipen dagiti bumbumaro a leon, matuppolda.
Ti lacay a leon mapucaw gapu iti caawan ti matucmaan, 
ket dagiti ur-urbon dagiti leon maiwarawarada.
ken ti kinabassit ti tao iti saclangna.
Maysa a banag ti nayeg caniac idi a sililimed, 
ket inawat ti lapayagco ti maysa nga anabaabna.
Cadagiti panpanunot nga agtaud cadagiti parparmata iti rabii, 
no sumamay ti nargaan a ridep cadagiti tattao.
Buteng immay caniac, ken panagpigerger, 
a namagkintayeg cadagiti amin a tultulangco.
Idin limmabas iti sango ti rupac ti maysa nga espiritu; 
simgar ti dutdut ti lasagco.
Nagtacder a siiintec, ngem diac nalasin ti buyana; 
maysa a langa ti nagyan iti sango dagiti matac: 
adda idi ulimec, ket nangngegco ti maysa a timec, a nagcuna,
Ti matay a tao nalinlintegto aya ngem iti Dios
Ti maysa a tao nadaldalusto aya ngem iti Nangaramid kencuana?
Adtoy, isu di agtalec cadagiti adipenna: 
ken dagiti angelna idarumna a simamaag:
Di ad-adda pay cadagidiay agnaed cadagiti balay a pila, 
a ti pamuunda adda iti tapuc, 
a maburacda iti sango ti sanga?
Iti baet ti bigat ken rumabii madadaelda: 
mapucawda iti agnanayon nga awan ti mangicancano.
Saan aya a ti tali ti toldada maunus iti unegda
Matayda, ken castamet awan ti siribda.
Ti peggad ti nadangcoc
Umawagca ita; adda aya asinoman a sumungbatto kenca
Ken asino cadagiti sasanto ti pagbawingamto?
Ta ti alipunget patayenna ti nanengneng a tao, 
ken ti imun patayenna ti maag.
Nakitac idi ti nanengneng nga agramramut: 
ngem kinellaatco nga inlunod ti pagtaenganna.
Dagiti annacna adayuda iti kinatalged, 
ket maburacda idiay ruangan, 
awan met ti asinoman a mangisalacan cadacuada:
A ti apitda canen ti mabisin, 
ket uray pay isu ti alaenda cadagiti sisiit; 
ket ti silo maipacat a maipaay cadagiti cucuada.
Ta ti pammarigat saan nga aggapu iti tapuc, 
uray ti riribuc saan nga agtaud iti daga:
No di ket mayanac ti tao iti riribuc, 
cas cadagiti layap agtayabda nga agpangato.
Ngem ti maipapan caniac, birukec coma ti Dios, 
ket iti Dios italecco coma ti panggepco;
Isu nga agaramid cadagiti dadackel a banbanag ken di matucod, 
banbanag a nacascasdaaw a saan a mabilang.
Isu a mangted ti tudo iti daga, 
ken agbaon ti dandanum iti rabaw ti taltalon;
Iti casta ingatona dagiti nababa 
ken dagiti agdung-aw maitan-ocda iti kinatalged.
Yawyawenna dagiti gacgacat dagiti nasicap, 
iti casta a dagiti im-imada dida matungpal ti sicatda.
Isu tiliwenna dagiti mamasirib iti kinasicapda met laeng; 
ken ti patigmaan ti nasicap maipanaw a sidadaras.
Maidungparda, iti sipnget iti bayat ti aldaw, 
ket magnada nga agararicap iti matoon a cas la iti rabii.
Ngem isalacanna ti maparparigat iti campilan ti ngiwatda, 
ti met laeng macasapul iti ima ti maingel.
Iti casta ti napanglaw adda inanamana, 
ket ti kinadangcoc pagsardengenna ti ngiwatna.
Ti pagimbagan ti dusa.
Adtoy, nagasat ti tao a babalawen ti Dios: 
gapuna dica umsien ti pannusa ti Mannacabalin.
Ta mamagsakit, ken mangpatapat; 
mangsugat, ken dagiti imana mangagas.
Ispalennacanto cadagiti innem a pacarigatan; 
wen, iti maicapito awanto ti dakes a sumagid kenca.
Iti bisin subbotennacanto iti patay; 
ken idiay gubat iti pannacabalin ti campilan.
Mailemmengcanto iti pannaplit ti dila; 
dicanto agbuteng iti pannacarba inton dumteng.
Iti pannacadadael ken kirang agcatawacanto; 
dicanto agbuteng cadagiti an-animal iti daga.
Ta makisinggalutcanto cadagiti batbato iti away;
ket dagiti an-animal iti away naamodanto kenca.
Ket maammoanto a ti toldam adda iti talna; 
ket sarungcaramto ti pagyaponam, ket dicanto agcurang iti aniaman.
Maammoamto met a ti putotmo dackelto, 
ken ti caputotam a cas ti root ti daga.
Umaycanto iti tanemmo a napno iti kinalacay, 
cas la iti penpen ti trigo sumrec iti pannawenna.
Adtoy daytoy, isu sinukimatmi ket casta; 
isu ti denggem, ket ammoem a maipaay iti pagimbagam.
Saritaen ni Job ti kinadacsangasatna
Idin ni Job simmungbat ket kinunana,
O sapay coma ta ti alipungetco matimbeng laeng, 
ket amin a kinadacsangasatco maicabil iti pagtimbengan!
Ta ita isu ti nadagdagsen ngem iti darat dagiti baybay; 
gapuna a nadursoc dagiti sasaoc.
Ta dagiti panpana ti Mannacabalin addada iti unegco, 
ti gamutda ininum ti espirituc: 
dagiti nacakigkigtot ti Dios aguornosda a maibusor caniac.
Aguga aya ti asno nga atap no adda rootna
Wenno agemmac aya ti vaca iti rabaw ti taraonna?
Mabalin aya a canen ti naamnaw nga awan ti asinna
Wenno adda aya nanam ti calanniog ti iclog?
Ti cararuac idianna a sagiden ida: 
cacasda la taraon a macasalimuyaw canaiac.
O sapay coma ta maited ti dawatco; 
ket ti Dios itdenna coma caniac ti calicagumac unay!
Sapay coma ta macaay-ayo met laeng iti Dios ti panangburacna caniac; 
a luclucanna coma ti imana, ket dadaelennac!
Ket isu coma pay laeng ti liwliwac, 
wen, agragsacac coma iti tuoc a di mangisakit, 
a diac linibac dagiti sasao ti Santo.
Ania aya ti pigsac, tapno agurayac
Ket ania aya ti tungpalco, tapno aganusac coma?
Ti pigsac isu ti pigsa dagiti batbato
Wenno ti lasagco isu ti gambang?
Saan aya nga awan caniac met laeng ti badang
Ket ti kinasirib mapapanao a matalipupus caniac?
Ti kinaallilaw ken ti di kinaimbag dagiti gagayyemna.
Iti daydiay a sidadaan nga mapasag maiparangarang coma ti kinaimbag manipud iti gayyemna; 
iti daydiay met laeng a mangbaybay-a iti panagaligaget iti Mannacabalin.
Dagiti cacabsatco nagaramidda a siaallilaw a cas maysa a waig, 
cas iti pagayusan dagiti wawaig nga aglabas;
Nga aglibegda gapu iti hielo, 
ket cadacuada ti nieve aglemmeng:
Iti pannawen nga ipupudotda, agpucawda; 
no napudot, marunawda idiay yanda met laeng.
Dagiti agbanbaniaga a magna iti dalan sumiasida; 
cadacuada sumang-atda iti langalang, ket mapucawda.
Dagiti agbanbaniaga ti Teman nakitada, 
dagiti bungbunggoy ti Saba ninamnamada ida.
Nababainanda agsipud ta nangnamnamada idi; 
immayda idiay, ket nariroda.
Ta ita dacayo ti awan; 
kitaenyo caniac ti maysa a pagkigtotan, ket agbutengcayo.
Kinunac aya, Mangtedcayo caniac
Wenno, Mangipaaycayo caniac iti maysa a sagut ita cucuayo?
Wenno, Ispalendac iti ima ti cabusor
Wenno, Subbotendac iti ima dagiti mammarigat?
Isurodac, ket agtalnaacto; 
ket aramidendac a macaawat iti nagbiddutac.
Anian a nagpigsada dagiti sao ti kinalinteg
Ngem ti pangtubngaryo, ania ti tungarenna?
Panunutenyo a pangtubngar dagiti sasao, 
idinto ta dagiti bitla ti maysa nga awan ti inanamana casda la angin?
Wen, cayatyo a paggiginnasanggasatan dagiti ulila, 
ken tagilacoenyo ti gayyemyo.
Ita ngarud maay-ayocayo coma a cumita caniac; 
ta pudno a diacto agulbod ita rupayo.
Dawatec cadacayo, agbawingcayo awan coma ti kinakillo; 
wen, agbawingcayo manen, ti panggepco nalinteg.
Adda aya kinakillo iti dilac
Ti panagnanamco dina aya malasin dagiti macaranggas a banbanag?
Ni Job ipalawagna ti otoyna nga agbiag, ket agunnoy iti Dios.
Awan aya ti pannakigubat a maipaay iti tao iti rabaw ti daga
Ket dagiti al-aldawna saanda aya a cacas la cadagiti al-aldaw ti mangmangged?
Cas iti adipen nga agcalicagum a sireregta iti linong, 
ken cas iti mangmangged nga aguray iti tangdanna:
Iti casta maaramidac a mangsalimetmet cadagiti bulan ti kinaay-ay ay, 
ket dagiti rabii a macabannog matudinganda a maipaay caniac.
No agiddaac, cunac, 
inton caano aya ti ibabangonco, ket ti rabii mapalabaston
Ket mapnoac cadagiti kintayeg agingga iti panaglawag ti aldaw.
Ti lasagco macawesan cadagiti igigges ken bingbingcol ti tapoc; 
ti cuducilco agcaem, ken agbettac manen.
Dagiti al-aldawco nasigsiglatda ngem iti barquilla ti agabel, 
ket maibusda nga awan inanama.
O lagipem a ti biagco maysa nga anges: 
ti matac dinto makakitan iti naimbag.
Ti mata ti macakita caniac ita dinacto makitan uray caano: 
dagiti matam maimatmatdanto caniac, ngem awanacto.
Cas ti ulep marunaw ken agpucaw, 
casta ti umulog iti Tanem dinto umulin.
Dinto sumublin iti balayna, 
uray ti nagsaadanna dinanto malasinen uray caano.
Gapuna a diacto em-eman ti ngiwatco; 
agsaoacto iti salimucoc ti espirituc; 
agunnoyacto iti kinapait ti cararuac.
Maysaac aya a taaw, wenno maysaac a pagbutbutngan iti taaw, 
tapno mangisaadca iti maysa nga agbantay caniac?
No cunac, Liwliwaennac ti iddac, 
ti papagco bang-arannanto ti unnoyco;
Idin pagbutengennac cadagiti tagtagainep, 
ken kigtotennac cadagiti parparmata:
Iti casta ti cararuac pinilina ti pannacalmes, 
ken ti patay a naimimbag ngem dagitoy tultulangco.
Caumac ti biagco; diac cayat ti agbiag iti agnanayon; 
bay-annac; dagiti al-aldawco ubbawda,
Ania aya ti tao, tapno isu itan-ocmo, 
ket ta panunutmo ipaaymo kencuana,
Ken isu sarungcaram iti tunggal bigat, 
ken isu suutem iti tunggal daricmat?
Casano ti capaut ti dicanto panangyadayu iti panagkitam caniac, 
wenno dinac bay-an agingga iti diac matilmon ti catayco?
No nacabasolac, ania ti aramidec kenca, O sica agbantay cadagiti tattao
Apay insaadnac a cas maysa a pagpuntaan a maipaay kenca, 
iti casta a maysaac nga awit caniac met laeng?
Apay a dica pacawanen ti panaglabsingco, ken iccaten ti kinadangcocco
Ta ita agiddaacto iti tapoc; 
ket birukennacto a sireregta unay, ngem awanacto.
Ti umuna a bitla ni Bildad
Salacnibanna ti kinajusticia ti Dios.
Idin simmungbat ni Bildad a Suhita, ket kinunana,
Casano ti capaut ti panagsaom cadagitoy
Ken dagiti sasao ti ngiwatmo casdanto iti maysa a mannacabalin nga angin?
Ti Dios killoenna aya ti kinajusticia
Wenno ti Mannacabalin killoenna aya ti kinalinteg?
No nagbasol dagiti annacmo a maibusor kencuana, 
ket inyawatna ida iti ima ti panaglabsingda;
No agbirucca coma a sireregta iti Dios, 
ken agpacaasica iti Mannacabalin;
No nadalus ken nalintegca coma: 
kinapudnona agriing coma gapu kenca, 
ket aramidenna ti pagnaedan ti kinalintegmo a narang-ay.
Ket nupay no bassit idi ti punganaymo, 
nupay casta dumackelto a nawadwad ti maudi a tungpalmo.
Ta dawatec kenca, palutputem idi immun-una a tawen, 
ket nagagetca coma cadagiti biniruc idi dagiti ammada.
(Ta caicalmantayo laeng, ket awan ti ammotayo, 
agsipud ta dagiti al-aldaw-tayo iti rabaw ti daga maysada nga aniniwan);
Didanto aya isuro kenca, ken ibaga kenca, 
ken balicsen dagiti sasao nga agtaud iti pusoda?
Macadackel aya ti badobadoc nga awan ti lan-ac
Macadackel aya ti ballayang nga awan ti danum?
No adda pay laeng a silalangto, ket saan a makeltay, 
aggango casacbayan ti uray aniaman a sabali a root.
Casta dagiti daldalan dagiti amin a manglipat iti Dios: 
ket ti inanama ti tao a di mangicancano iti Dios mapucawto:
A ti talecna maburacto a maputputed, 
ken ti kinamatalecna isu ti maysa a balay ti laowalaowa.
Isu agsadagto iti balayna ngem dinto agtaginayon: 
cumpetto iti dayta, ngem dinto agnayon.
Isu nalangto iti sango ti init, 
ket dagiti sangana rumuarda iti rabaw ti minuyonganna.
Dagiti ramutna agcalawicawda iti aglicmut ti gabsoon dagiti bato, 
kitaenna ti yan dagiti bato.
No madadael iti yanna, 
no casta isu ilibacnanto, a cunana, saanca a nakita.
Adtoy, daytoy ti rag-o ti dalanna; 
ket iti daga agtubodanto dagiti sabsabali.
Adtoy, ti Dios dinanto ipalladaw ti tao a napalongdo, 
dinanto met patibkeren dagiti managaramid iti dakes.
Punnoennanto pay ta ngiwatmo iti catawa,
ken dagiti bibigmo iti panagdir-i.
Dagiti gumura kenca macawesandanto iti bain; 
ket ti tolda ti nadangcoc awanton uray caano.
Idin ni Job simmungbat ket kinunana.
Kinapudnona ammoc a casta: 
ngem casano ti pannacapalinteg ti tao iti Dios?
No isu macaay-ayo a makisusic kencuana, 
isu dina mabalin nga isungbat kencuana ti maysa cadagiti sangaribu.
Isu masirib iti puso, ken mannacabalin iti pigsa: 
asino aya ti nangpatangken iti bagina met laeng a maibusor kencuana, ket nagrang-ay?â€”
Daydiay a mangyalis cadagiti banbantay, 
ket isu dida ammo, no balikidenna ida iti pungtotna;
A manggungun iti daga iti yanna, 
ket agpigerger dagiti monmonna;
A mangbilin iti init, ket isu di lumgac, 
ket serraanna dagiti bitbitwen;
A mangyucrad a maymaysa cadagiti langlangit, 
ken agtalaytay cadagiti daldalluyon ti taaw;
A mangaramid iti Osa, Orion, ken dagiti Pleyades, 
ken dagiti silsiled ti abagatan;
A mangaramid cadagiti dadackel a banbanag a di matucod, 
wen, banbanag a nacascasdaaw a saan a mabilang.
Adtoy, magna iti dennac, ket isu diac makita: 
lumabas met, ngem isu diac masaripatpatan.
Adtoy, rabsutenna ti tinucmaan, asino ti macalapped kencuana
Asino ti agcunanto kencuana, 
Ania ti aramidem?
Ti Dios dinanto ibawing ti pungtotna; 
dagiti cabadangan ti natangsit agrucnoyda iti babana.
Dinto aya basbassit ti isungbatco kencuana, 
ket piliec dagiti sasaoc a pakisubang kencuana?
Kencuana, nupay no nalintegac, diac sumungbat; 
agpacaasiac coma iti ocomco.
No immawagac, ket sinungbatannac, 
nupay casta diac patien nga impangagna ti timecco.
Ta burakennac iti maysa a bagio, 
ket pinaaduna dagiti sugsugatco nga awan gapgapuna.
Isu dinacto palubosan nga umanges, 
no di ket punoennac iti kinapait.
No saoentayo ti maipapan iti pigsa, adtoy, isu ti mannacabalin
Ket no maipapan iti kinajusticia, asino, cunana, ti mangidarum caniac?
Nupay no nalintegac, ti bucodco a ngiwat dusaennacto: 
nupay no napalongdoac, panecnecannacto a nagulibac.
Napalongdoac; diac icancano ti bagic; 
umsiec ti biagco.
Ti banagda amin maymaysa; gapuna cunac, 
isu dadaelenna ti napalongdo ken nadangcoc.
No mamatay a pettat ti saplit, 
isu mangrabrabacto iti pannacasuut ti awan basolna.
Maited ti daga iti ima ti nadangcoc; 
isu abbonganna dagiti ruprupa dagiti oc-ocomna: 
no saan nga isu, siasino ngarud?
Ita dagiti al-aldawco nasigsiglatda ngem iti correo: 
agtarayda, dida makita ti imbag.
Aglabasda a cas nasiglat a sasacayan; 
cas aguila a mangseppeg iti tinucmaan.
No cunac, 
Lipatecto ti unnoyco, iccatecto ti naliday a rupac, ket rumagsacac;
Agbutengac cadagiti amin a ladladingitco, 
ammoc a dinacto ibilang nga awan basolco.
Magdusaanacto; 
apay ngarud nga agbannogac iti ubbaw?
No buggoac ti bagic iti danum ti nieve, 
ket aramidec nga ingget dalus dagiti im-imac;
Nupay casta sica inebnebnacto iti canal: 
ket dagiti pagan-anayco met laeng caguradacto.
Ta isu saan a tao, a cas caniac, tapno isu ti sungbatac coma, 
tapno agtiponcami iti pangocoman.
Awan ti agikedkeddeng iti baetmi, 
a mangiparabaw iti imana cadacami nga agpada.
Iccatenna coma caniac ti sarucodna, 
ket ti kinamanangigtotna dinac coma pagbutngen:
Iti casta agsaoac coma, ket diac agbuteng kencuana; 
ta saanac a casta iti bagic met laeng.
Ni Job agpalawag a maibusor itikinainget ti Dios.
Ti cararuac mautoyan iti biagco; 
palubosacto ti unnoyco; 
agsaoacto iti kinapait ti cararuac.
Saoecto iti Dios, Dinac dusaen; 
iparangmo caniac no apay a makisusicca caniac.
Naimbag kenca aya a mamarigatca coma, 
tapno umsiem ti aramid dagiti imam, 
ket paraburam ti patigmaan ti nadangcoc?
Addaanca aya cadagiti mata a lasag
Wenno cumitaca aya a cas iti ikikita ti tao?
Dagiti al-aldawmo casda aya cadagiti al-aldaw ti tao, 
wenno dagiti tawtawenmo cas cadagiti al-aldaw ti tao,
Nga agpalutputca a mayannurot iti kinadangkesco, 
ket sapulem ti basolco.
Nupay no ammom a diac nadangcoc, ken awan ti macabalin a mangispal 
ken awan ti macabalin a mangispal caniac ita imam?
Dagita imam binukeldac ken tinabasdac a naglicmut, 
nupay casta dadaelennac.
Gumawawaac kenca, lagipem a tinabasnac a cas damili; 
ket iyegnacto manen aya iti tapoc?
Dinac aya imbucboc a cas gatas, 
ken pinagbalay a cas queso?
Kinawesannac iti cudil ken lasag, 
ket pinagcacamangnac a tinipon cadagiti tultulang ken penpennet.
Iniccannac iti biag ken kinamanangngaasi; 
ket dayta panangaywanmo ingagana ti espirituc.
Nupay no dagitoy a banbanag intalimengmo ita pusom; 
ammoc a daytoy adda kenca:
No agbasolac, marcaannac ngarud, 
ket dinacto pacawanen iti kinadangkesco.
No agdangcocac, asiac pay, 
ket no aglintegac, nupay casta diacto itungangaw ti oloc, 
idinto ta napnoac iti pannacaibabain, 
ket kitkitaec iti pannacaparigatco.
Ket no ti oloc itan-ocna ti kinaisuna met laeng, sica anupennac a cas maysa a leon; 
ket agparangca manen a nacascasdaaw caniac.
Pangabaroanem dagita pammanecnecmo a maibusor caniac, 
ket paaduem ta rungsotmo caniac: 
panagbalbaliw ken gubat addada caniac.
Apay ngarud nga inruarnac iti tian
Inyawatco coma ti cararuac, ket awan mata a nacakita caniac.
Siac coma iti cas la awanac idi; 
naipanac coma nanipud iti tian agingga iti tanem.
Saan aya a bassit dagiti aldawco
sumardengca ngarud
Ket baybay-annac, tapno agliwliwaac coma iti apagbiit,
Iti casacbayan ti ipapanco idiay a diacto agsublin, 
iti daga met laeng ti sipnget ken iti aniniwan ni patay.
Ti daga nasipnget a cas ti cangitingitan ti rabii, 
ti daga ti aniniwan ni patay, nga awan ti aniaman nga ornos
Ken isu a ti lawag cas la iti cangitingitan ti rabii.
Idin simmungbat ni Sofar a Naamatita ket kinunana,
Ti caadu dagiti sasao di aya masungbatan
Ket ti tao a mannanao mapalinteg aya?
Dagiti pasindayawmo pagtalnaenda aya dagiti tao
Ket no mangrabrabacca, awan aya ti tao a mangbabain kenca?
Ta cunaem, Ti pannursuroc nadalus, 
ken nadalusac cadagita matam, napalongdo a lalaki isu ti maysa a catcatawaan.
Ngem; O sapay coma ta agsao ti Dios, 
ken luctanna dagiti bibigna a maibusor kenca,
Ket iparangarangna coma kenca dagiti palimed ti kinasiribna
Ta isu nawadwad iti panagawat, 
ammoem ngarud a ti Dios sapulenna kenca ti basbassit ngem iti cabatogan ta kinadangkesmo.
Gapu iti panangbukibuc masaracam aya iti Dios
Masaracam aya a naan-anay ti Mannacabalin?
Nangato a cas langit; ania ti mabalinmo nga aramidem
Naun-uneg ngem ni Tanem, ania ti mabalinmo nga ammoen?
Ti rucodna at-atiddag ngem iti daga, 
ken ac-acaba ngem iti taaw.
No lumabas, ken mangpunit, 
ken umayab iti panangocom, asino ngarud ti macalapped kencuana?
Ta ammona dagiti tattao a naballicog: 
kitaenna met ti kinadangkes, nupay no isu dina otoben.
Ngem ti tao nga ubbaw awan ti pannacaawatna; 
wen, ti tao mayanac a cas la urbon ti asno nga atap.
No paglintegem ta pusom, 
ken dagita imam yunnatmo kencuana;
No adda kinadangkes ita imam, 
isu ti yadayum, ket dica palubosan nga agnaed ti kinakillo cadagita toldam.
Pudno ngarud nga itangadmo ta rupam nga awan mulitna; 
wen, natibkercanto, ket dicanto agbuteng:
Ta malipatamto ti kinaay-ay-aymo; 
isu ti malagipmonto a cas dandanum a naglabasen.
Ket ta biagmo nalawlawagto ngem iti matoon: 
nupay adda kinasipnget, caslanto iti agsapa.
Ket natalgedcanto, agsipud ta adda inanama; 
wen, sica cumitacanto iti sibaymo, ket aginanacanto a sitatalged.
Casta met nga agiddacanto, ket awanto ti mamagbuteng kenca; 
wen, adunto ti agararaw kenca.
Ngem dagiti mata dagiti nadangcoc agawanto, 
ket awanto ti dalan a pagtarayanda; 
ket ti inanamada isunto ti panangyawatda iti cararuada.
Panecnecan ni Job ti pannacabalin ti Dios.
Idin ni Job simmungbat ket kinunana,
Awan duadua a dacayo ti umili, 
ket ti sirib matayto a maicanunong cadacayo.
Ngem adda panagawatco a naimbag a cas cadacayo; 
saanac a nababbaba ngem dacayo: 
wen, asino ti di macaammo cadagiti a banbanag a cas cadagitoy?
Siac caslaac la maysa a catcatawaan iti caarrubana, 
siac ti immawag iti Dios, ket isu simmungbat: 
ti nalinteg, ti napalongdo a lalaki isu ti maysa a catcatawaan.
Iti panunot ti natalingenngen adda uyaw a maipaay iti kinadacsangasat; 
nasagana a maipaay cadagidiay a ti sacada agcaglis.
Dagiti toltolda dagiti agaagaw agrang-ayda, 
ken dagiti manggargari iti Dios natalgedda; 
nga iti imada ti Dios iyegna a siwawadwad.
Ngem agsaludsudca ita cadagiti an-animal, ket isurodacanto
Ken cadagiti tumatayab ti langit, ket ibagadanto kenca:
Wenno agsaoca iti daga, ket isuronacanto; 
ken dagiti ic-ican ti taaw ipalawagdanto kenca.
Asino ti di macaammo amin cadagitoy, 
a ti ima ni Jehova inaramidna daytoy,
Nga iti imana adda ti cararua ti tunggal sibibiag, 
ken ti anges ti amin a tao?
Saan aya a padasen ti lapayag dagiti sasao, 
cas met laeng iti panangnanam ti ngadas iti taraon?
Cadagiti lallacay adda sirib, 
ken iti kinaatiddug dagiti al-aldaw ti pannacaawat.
Iti Dios adda sirib ken pannacabalin; 
isu icutanna ti patigmaan ken pannacaawat.
Adtoy, rugpoenna, ket dinto mabalin a bangonen manen; 
punitanna ti tao, ket awan ti manglucat.
Adtoy, tenglenna dagiti dandanum, ket agmagada; 
ibaonna manen ida, ket balikidenna ti daga.
Kencuana adda ti pigsa ken sirib; 
ti maallilaw ken mangallilaw cucuana ida.
Idalanna dagiti mammalacad nga agtucmem
Ket dagiti oc-ocom pagmaagenna.
Bucraanna dagiti panggalut dagiti ar-ari, 
ket reppetenna dagiti lomoda iti maysa a barikes.
Idalanna dagiti papadi nga agtucmem ket riribukenna ti mannacabalin.
Yalisna ti sao ti matalec, 
ket iccatenna ti pannacaawat dagiti lallacay.
Ibucbocna ti uyaw cadagiti principe
Ket bucraanna ti barikes ti napigsa.
Ipanayagna dagiti nauneg a banbanag ti kinasipnget, 
ket iyegna iti lawag ti aniniwan ni patay.
Paaduenna dagiti nasnacion, ket dadaelenna ida: 
padackelenna dagiti nasnacion, ket idalanna ida iti pannacacayaw.
Iccatenna ti panagawat cadagiti pangpangoloen dagiti tattao ti daga, 
ket pagcallautangenna ida iti maysa a let-ang nga awan ti dalan kencuana.
Agaricapda iti sipnget nga awan ti silawda; 
ket pagbariringenna ida a cas maysa a nabartec a tao.
Adtoy, ti matac nakitana amin daytoy
Ti lapayagco nangngegna ket naawatanna.
Ti ammoyo, isu met laeng ti ammoc: 
saanac a nababbaba ngem dacayo.
Pudno a cayatco coma ti agsao iti Mannacabalin, 
calicagumac ti makicalintegan iti Dios.
Ngem dacayo a mangigacat cadagiti ul-ulbod; 
dacayo amin mangngagascayo nga awan pategna.
O sapay coma ta agtalnacayo iti isu-amin
Ket isu coma ti siribyo;
Denggenyo ita ti pannakicalintegac 
ket ipangagyo dagiti on-onnoy dagiti bibigco.
Agsaocayto aya a sikikillo gapu iti Dios, 
ket agsaocayto a sibaballicog gapu kencuana?
Isu ti ipangpangronayonto aya
Makisubangcayto aya a maipaay iti Dios?
Naimbag aya a sukimatennacayo coma
Wenno cas ti panangallilaw ti maysa a tao, isu allilawenyonto aya?
Pudno a babalawennacayto, 
no ulimcanyo ti panangipangpangronayo.
Dinacayto aya pagbutngen ti dayagna, 
ken ti panagbuteng kencuana agtinnagto cadacayo?
Dagiti malaglagip a sasaoyo isuda ti proverbio a dapdapo, 
dagiti salacnibyo isuda dagiti salacnib a daga.
Agtalnacayo, bay-andac, tapno agsaoac coma; 
ket umay coma caniac ti aniaman nga umayto.
Apay pigisec coma ti lasagco cadagiti ngipenco, 
ket icabilco ti biagco iti imac?
Adtoy, patayennacto; awan inanamac; 
nupay casta salimetmetacto dagiti dalanco iti sangona.
Daytoy isunto met ti salacanco, 
a ti manangin sisingpet dinto umay iti sangona.
Denggenyo a sireregta ti bitlac, 
ket adda coma cadagita lapayagyo ti palawagco.
Adtoy ita, inornoscon ti panggepco; 
ammoc a nalintegac.
Asino ti makisubangto caniac
Ta iti casta agtalnaac coma ken yawatco ti cararuac.
Isuna laeng a dagiti dua a banag dica aramiden caniac; 
iti casta diac ilemmengan ta rupam:
Iyadayum caniac ta imam; 
ket dica palubosan a pagbutngennac dayta pangigtotmo.
Iti casta umawagca, ket sumungbatacto: 
wenno palubosannac nga agsao, ket sungbatannac.
Mano aya dagiti kinadangkesco ken basbasolco
Ipacaammom caniac ti labsingco ken basolco.
Apay ilemmengmo ta rupam, 
ken ibilangnac a cabusormo?
Dadaelemto aya ti maysa a bulong a naipalladaw
Ket camatento aya ti nagango a nagparaspasan ti garami?
Ta isuratmo dagiti napait a banag a maibusor caniac, 
ket pagtawidennac cadagiti kinadangkes ti kinaagtutuboc:
Icabilmo met dagiti sacac cadagiti tul-ong, 
ket tandaanam amin dagiti dandanac; 
mangisaadca iti maysa a beddeng cadagiti dapan dagiti sacac:
Nupay umaspingac iti maysa a nalungsot a banag nga agrunot
Cas maysa a pagan-anay a sinanga.
Ti tao, a mayanac iti babai, ababa dagiti aldawna, ken napno iti riribuc.
Rumuar a cas maysa a sabong, ket makeltay: 
ken aglabas met a cas maysa nga aniniwan, ket saan nga agtaginayon.
Ket iperrengmo aya dagita matam iti maysa a casta, ket inyegnac iti pannakiinnocom kenca?
Asino ti macabalin a mangyeg iti maysa a nadalus nga agtaud iti narugit awan.
Idinto a makedngan dagiti aldawna, 
ti bilang dagiti bulanna adda kenca
Ket dinutucam dagiti beddengna a dina mabalin a labsan;
Dica cumita kencuana, tapno agtalna coma, 
agingga iti matungpalnanto, ti aldawna cas maysa a mangmangged.
Ta no mapucan ti cayo, adda inanama nga agsaringitto manen, 
ket ti naganus a sangana dinto agpatingga.
Nupay no ti ramutna aglacay iti daga, 
ket ti poonna matay iti daga;
Nupay casta gapu iti banglo ti danum isu pagtuboennanto, 
ket pagsacnapenna dagiti sangsanga a cas maysa a mula.
Ngem ti tao matay, ket maipababa: 
wen, ti tao iyawatna ti cararuana, ket sadino ti yanna?
Cas ti panagcurang dagiti dandanum iti taaw, 
ket nagmaga ti carayan ket namagmagan;
Casta ti panagpasag ti tao ket saanen a bumangon: 
agpapan agawanen dagiti langlangit, 
didanto agriing, didanto mariing iti turogda.
O sapay coma ta ilemmengnac idiay tanem, 
tapno maaywananac a sililimed, agingga a ti pungtotmo mapalabas, 
tapno tudingam caniac ti maysa a nadutocan a pannawen, ket lagipennac!
No matay ti tao, agbiagto aya manen
Amin nga aldaw ti pannakigubatco, agurayac coma, 
agingga a ti pannacawayawayac dumteng,
Umawagca coma, ket sungbatanca: 
adda coma maysa a calicagummo iti aramid dagita imam.
Ngem ita bilangem dagiti addangco: 
dica aywanan aya ti basolco?
Ti labsingco naserraan idiay maysa a supot, 
ket reppetem ti kinadangcocco.
Ngem ti agreggaay a bantay maawan; 
ket mayalis ti bato idiay yanna;
Dagiti dandanum runotenda dagiti batbato; 
dagiti panaglabiangda iyanudda ti tapoc ti daga; 
casta ti panangdadaelmo iti inanama ti tao.
Iti agnanayon isu pagballigiam, ket isu aglabas; 
baliwam ti rupana, ket isu papanawem.
Dagiti annacna a lallaki madaydayawda ket isu dina ammo: 
ket maipababada, ngem isu dina mapuutan ida.
Ngem ti lasagna met laeng adda tuocna, 
ket ti cararuana iti unegna agdung-aw.
Ti maicadua a bitla ni Elifaz a Temanita, 
tubngarenna ti atap ni Job.
Idin simmungbat ni Elifaz a Temanita, ket kinunana,
Ti tao a masirib sumungbat aya coma agraman ubbaw a pannacaammo, 
ken punnoenna ti bagina iti casaor?
Iti barengbareng a panagsao aya ti pakisupiatna, 
wenno cadagiti bitbitla aya a saan a macatulong?
Wen, iccatem ti buteng, 
ket tipdem ti panagdaydayaw iti saclang ti Dios.
Ta ti kinadangkesmo isurona ta ngiwatmo, 
ket piliem ti dila ti nasicap.
Ta bucodmo a ngiwat dusaennaca, ket saan a siac; 
wen, dagiti bucodmo a bibig mamanecnecda a maibusor kenca.
Sica aya ti umuna a tao a nayanac
Wenno naipasngayca aya iti casacbayan dagiti turturod?
Nangngegmo aya ti nalimed a patigmaan ti Dios
Ket cabucbucudam aya laeng iti sirib?
Ania aya ti ammom, a dicami ammo
Ania aya ti maawatam, nga awan cadacami?
Cadacami adda nga agpadpada ub-ubanan ken lallacay unay a tattao, 
a laclacayda ngem ni amam.
Bassit aya dagiti pangliwliwa ti Dios a maipaay kenca, 
ti met laeng sao a naalumamay nga agturong kenca?
Apay ta pusom ipanawnaca
Ken apay dagita matam agkiremkiremda,
Tapno iturongmo ta espiritum a maibusor iti Dios 
ken palubosam a rumuar dagiti sasao ita ngiwatmo?
Ania ti tao, tapno nadalus coma
Ken ti mayanac iti babai, tapno nalinteg coma?
Adtoy, saan nga agtalec cadagiti sasantona: 
wen, dagiti langlangit saanda a nadalus iti imatangna:
Ad-adda pay ti maysa a macarimon ken agrupsa, 
ti maysa a tao a manginum iti kinadangcoc a cas la danum!
Iparangarangconto kenca, denggennac; 
ket ti nakitac ipalawagconto:
(A dagiti mamasirib a tattao imbagada nanipud cadagiti ammada, ket isu dida inlemmeng;
Cadagidiay laeng a ti daga maited, 
ket awan ti gangannaet a limmasat cadacuada):
Ti nadangcoc a tao agbannog a situtuoc cadagiti amin nga aldawna, 
ti met laeng bilang dagiti tawen a naaywanan a maipaay iti mamarigat.
Maysa nga aweng dagiti pakigtotan adda cadagiti lapayagna; 
iti kinarang-ay ti managdadael umay iti rabawna.
Dina patien nga agsublinto a rumuar iti kinasipnget, 
ket mayuray a maipaay iti campilan.
Agcallautang iti ruar a gapu iti tinapay, a cunana, Sadino ti yanna
Ammona a ti aldaw ti kinasipnget addan nga agdama kencuana.
Rigat ken talipungaw ti mamagbuteng kencuana: 
agballigida a maibusor kencuana, cas maysa nga ari a sisasagana iti gubat.
Agsipud ta inyunnatna ti imana a maibusor iti Dios, 
ket patangsitenna ti bagina a maibusor iti Mannacabalin;
Agtaray a sisisickil ti tengngedda a maibusor kencuana; 
agraman cadagiti napuscol a bungcong dagiti calasagna;
Agsipud ta inabbonganna ti rupana iti kinalucmegna, 
ket inurnongna ti lucmeg iti rabaw dagiti lomlomona;
Ket nagnaed cadagiti naglangalang nga ili, 
cadagiti balbalay a saan a nagnaedan dagiti tattao
A naisaganada nga agbalin a ginabgabsoon;
Dinto agbacnang, dinto agtuloy ti cucuana, 
dinto maipalawa dagiti tagicuaenna iti daga.
Isu dinanto panawan ti kinasipnget; 
ti darang gangoennanto dagiti sangsangana, 
ket gapu iti sangaw ti ngiwat ti Dios pumanawto.
Saan coma nga agtalec iti kinaubbaw, nga allilawenna ti bagina: 
ta ti kinaubbaw isunto ti gungunana.
Manungpalto iti sacbay ti pannawenna, 
ket ti sangana dinto lumangto.
Isu regregennanto ti naganus a bunga a cas iti uvas, 
ket tinnagennanto ti sabongna a cas iti olivo,
Ta ti bunggoy ti nadangkes eppuesto
Ket ti apuy runawennanto dagiti toltolda ti pannocsoc.
Nagsicugda iti ranggas ket agipasngayda iti kinadangkes
Ket ti pusoda mangisagana iti allilaw.
Idin simmungbat ni Job, ket kinunana.
Nangngegco ti adu a cacasta a banbanag: 
dacayo amin nacaay-ay-aycayo a manglilwliwa.
Aggibusto aya dagiti dakes a sasap
Wenno ania ti manggargari kenca tapno sumungbatca?
Mabalinco met ti agsao a cas cadacayo; 
no ta cararuayo nagsaad coma iti saad ti cararuac, 
mabalinco a sangalen dagiti sasao a maibusor cadacayo, 
ken agwingiwing ti oloc cadacayo.
Ngem papigsaencayo coma iti ngiwatco, 
ket ti pangliwliwa dagiti bibgco bang-aranna coma ti tuocyo.
Nupay agsaoac, ti tuocco di-mabang-aran; 
ket nupay no medmedac, ania ti pacapalag-anac?
Ngem ita pinaumanac pinaglangalangmo amin a cacuyogac.
Ket pinagcaretket unay, nga isu ti sacsi a maibusor caniac; 
ket ti kinacuttongco bumangon a bumusor caniac, 
panecnecanna iti rupac.
Isu ginisaygisaynac iti pungtotna, ket indadanesnac; 
nagngariet cadagiti ngipenna iti rabawco: 
ti cbusorco pinatademna dagiti matana caniac.
Nginangada ti ngiwatda nga agpaay caniac; 
kinabilda a siuumsi ti pingpingco: 
Naguornongda a nagtitimpuyog a maibusor caniac.
Ti Dios inyawatnac iti nadangkes, 
ket impalladawnac cadagiti ima ti nadangcoc.
Addaac idi iti talna, ket binuracnac a pinutputed; 
wen, pinatengngedannac, ket indumudumnac a nagisaygisay: 
insaadnac met a pagpuntaan.
Dagiti pagpanpanaenna licmutendac; 
dudugenna dagiti beckelco, ket dina pinacawan; 
ibucbocna ti aproc iti rabaw ti daga.
Binuracnac a nayon ti naburac: 
agtaray a bumusor caniac a cas gigante.
Nagdaitac iti lupot a nakersang iti rabaw ti cudilco; 
ket incabilco ti sarac iti tapoc.
Ti rupac nalabaga iti panagsangit, 
ket ti aniniwan ni patay adda cadagiti calub ti matac.
Nupay awan ti ranggas cadagiti imac, 
ken nadalus ti cararagco.
O daga, dica abbongan ti darac, 
ket ti asugco awan coma ti disso a pagsardenganna.
Uray ita, adtoy, ti sacsic adda sadi langit, 
ken ti mangsacsi caniac adda sadi ngato.
Dagiti gagayyemco rabrabakendac: 
ngem ti matac agibucboc cadagiti lulua iti Dios.
Tapno isu salacnibanna coma ti calintegan ti tao iti Dios, 
ken iti anac a lalaki ti tao ken caarrubana.
Ta no dumteng dagiti sumagmamano a tawen, 
innacto iti dalan isu a diacto pagsublian.
Marunaw ti espirituc, dagiti al-aldawco magibusda, 
ti tanem adda a sisasagana a maipaay caniac.
Pudno adda a caduac dagiti managrabrabac
Ket ti matac agnaed cadagiti pananggargarida.
Mangtedca ita iti maysa a tanda, a talged a maipaay caniac ken kenca met laeng; 
asino ti mangigay-at ti imana caniac?
Ta inlemmengmo ti pusoda nanipud pannacaawat 
gapuna a dicanto itan-oc ida.
Ti mangidarum cadagiti gagayyemna maipaay a tinucmaan, 
uray dagiti matmata dagiti annacna agcapuydanto.
Ngem inaramidnac a maysa a barengbareng a balicas dagiti tattao, 
ket agtuprada iti rupac.
Ti matac met agcudrep a gapu iti ladingit, 
ket amin a camcamengco casdala maysa nga aniniwan.
Dagiti nalinteg a tattao mapasiddaawdando itoy, 
ket ti awan basolna agriingto a maibusor iti nadangkes.
Nupay casta ti nalinteg agnayonto iti dalanna, 
ket ti addaan im-ima a nadalus pumigsanto la a pumigsa.
Ngem ti maipapan cadacayo amin, umaycayo manen ita; 
ket diacto macasarac ti maysa a masirib cadacayo.
Dagiti aldawco naglabasdan, ket dagiti panggepco maburacda, 
dagiti met laeng panpanunut ti pusoc.
Isucatda iti rabii iti aldaw; 
ti lawag, cunada, asideg iti kinasipnget.
No sapulec ni Tanem cas iti balayco; 
no inyucradco ti iddac idiay sipnget;
No kinunac ken panagrupsa, Sica ti amac; 
ken igges, Sica ti inac, ken cabsatco a babai;
Sadino ngarud ti yan ti inanamac
Ket ti maipapan iti inanamac, asino ti cumitanto kencuana?
Bumabanto agingga cadagiti balunet ni Tanem, 
intono addan inana iti tapoc.
Umsien ni Bildad a Suhita ni Job; 
saritaenna ti peggad ti managbasol.
Idin simmungbat ni Bildad a Suhita, ket kinunana,
Casano ti capaut ti panagbirocyo cadagiti sasao
Otobenyo, ket calpasanna agsasaotayo.
Apay maibilangtayo a cas cadagiti an-animal, 
ken agbalintayo a narugit iti imatangyo?
Sica a pigisem ta bagim iti ungetmo, 
ti daga maidianto aya gapu kenca
Wenno ti bato maalisto aya iti yanna?
Wen, ti silaw ti nadangcoc maiddepto, 
ket ti rissic ti apuyna dinto agsilap.
Ti lawag nasipngetto idiay toldana, 
ken ti pagsilawan iti ngatona maiddepto.
Dagiti ad-addang ti pigsana mapaababadanto, 
ket isu ipababanto, ti patigmaanna met laeng.
Ta maipalladawto iti maysa nga iket gapu cadagiti sacana met laeng, 
ket agtalaytay, cadagiti bateng.
Maysa a pas-bang ti mangtiliwto kencuana a mapamucudan, 
ket maysa a silo ti mangtengngel kencuana.
Maysa a baor mailemmeng iti daga a maipaay kencuana, 
ken maysa a sal-toc a maipaay kencuana idiay dalan.
Dagiti nacakigkigtot ti mamagbuteng kencuana iti tunggal bangir, 
ken manganup kencuana cadagiti mucodna.
Ti pigsana mabisinanto, 
ket ti kinadacsangasat sisasagananto iti sibayna.
Dagiti camcameng ti bagina maalunundanto, 
wen, ti inauna nga anac ni patay alun-unennanto dagiti camcamengna.
Isu magabutto iti tolda a pagtalcanna; 
ket maipanto iti ari dagiti pangigtot.
Agnaedto iti toldana ti dina cucua
Azufre maiwaranto iti rabaw ti pagtaenganna.
Dagiti ramutna magangodanto iti baba, 
ken iti ngato mapucanto ti sangana.
Ti pacalaglagipan kencuana mapucawto iti daga, 
ket awanto ti naganna iti lansangan.
Maipanawto manipud iti lawag agingga iti sipnget, 
ken mapagtalawto iti lubong.
Awananto iti anac a lalaki wenno iti anac a lalaki ti anac a lalaki iti tengnga ti ilina, 
wenno uray ania a matda idiay naggangannaetanna.
Dagiti sumaruno nga umay masdaawdanto iti aldawna, 
cas cadagiti napan nga immun-una nagbutengda.
Pudno a cacasta dagiti pagnaedan dagiti nakillo, 
ket daytoy ti disso ti di-macaammo iti Dios.
Idin simmungbat ni Job, ket kinunana,
Casano ti capaut ti panangpaungetyo iti cararuac, 
ken panangdudugyo caniac cadagiti sasao?
Cadagitoy sangapulo a daras inumsidac: 
dicayo mabain nga agaramid a sigugubsang caniac.
Ket no pudno a nagbibiddutac, 
ti biddutco agtaeng caniac met laeng.
No pudno a panggepyo nga itan-oc dagita bagbagiyo a maibusor caniac, 
ket pakisupiatyo a maibusor caniac, ti pacaumsiac;
Ammoenyo ita a ti Dios binalikidnac iti panggepco, 
ket inalicubcubnac iti iketna.
Adtoy, umkisac iti rangas, ngem saannac a maipangag: 
umkisac iti tulong, ngem awan ti kinalinteg.
Binacudanna ti dalanco tapno diac macalasat, 
ket nangisaad iti sipnget cadagiti danac.
Linabusannac iti dayawco, 
ken innalana ti balangat iti oloc.
Rinugpunac iti tunggal bangir ket maipanacon; 
ket pinarutna ti inanamac a cas maysa a cayo.
Pinasgedanna met ti pungtotna a maibusor caniac, 
ket imbilangnac kencuana a cas maysa cadagiti cabusorna.
Dumtengda a sangsangcagiddan dagiti buybuyotna, 
ket gabsuonanda ti dalanda a maibusor caniac, 
ket agpacarsoda iti aglicmut iti toldac.
Isu inyadayuna caniac dagiti cacabsatco, 
ket dagiti amammoc matalipupusda a maisina caniac.
Dagiti cacabagiac binaybayandac, 
dagiti casimpungalac linipatdac.
Dagiti nagnaed iti balayco, ken dagiti babbalasangco, imbilangdac a maysa a gangannaet: 
maysaac a sangsangaili iti imatangda.
Ayabac ti adipenco, ket dinac sungbatan, 
nupay agdawatac kencuana a maaramat toy ngiwatco.
Ti angesco gangannaet ken asawac, 
ken ti ararawco cadagiti annac ni inac met laeng.
Uray dagiti agtutubo nga annac uyawendac; 
no tumacderac, agsaoda a maibusor caniac.
Amin a caingongotco a gagayyemco caguradac, 
ken amin nga inayatco maibusorda caniac.
Ti tulangco dumket iti cudilco ken lasagco, 
ket ti nangisalacan laeng caniac ti cudil dagiti ngipenco.
Mangaasicayo caniac, mangaasicayo caniac, 
O dacayo a gagayyemco; ta ti ima ti Dios sinagidnac.
Apay nga idadanesdac a cas ti Dios, 
ket dicayo mapnec iti lasagco.
O sapay coma ta dagiti sasaoc maisuratda
O sapay coma ta mailanadda iti maysa a libro!
Sapay coma ta iti pluma a landoc 
ken buli maikitikitda iti bato iti agnanayon.
Ngem ti maipapan caniac ammoc a ti Mannubbotco sibibiag, 
ket iti camaudianan isu agtacderto iti rabaw ti daga:
Ket calpasan ti cudilco, daytoy met laeng a bagi, madadael, 
intono awanen ti lasagco makitacto ti Dios;
Isu a siac, siac met laeng, makitacto iti abayco
Ket dagiti matac buyaendanto, ket saan a cas maysa a gangannaet
Ti pusoc marunaw iti unegco.
No cunayo, Anian ti panangidadanesminto kencuana
Ket ti ramut ti panggep masaracan caniac;
Agbutengcayo iti campilan; 
ta ti pungtot iyegna ti pannusa ti campilan, 
tapno ammoenyo coma nga adda maysa a panangocom.
Idin simmungbat ni Sofar a Naamatita, ket kinunana,
Gapuna a dagiti panpanunutco sungbatandac, 
gapu met laeng iti ganat nga adda caniac.
Nangngegco idi ti panangtubngar a nangibabain caniac; 
ket ti espiritu ti panagawatco sinungbatannac.
Dica ammo aya daytoy a nanipud idi ugma, 
nanipud pannacaisaad ti tao iti rabaw ti daga,
A ti panagballigi ti dakes ababa, 
ken ti rag-o ti nadangkes apagcanito laeng?
Nupay no ti catayagna ngumato agingga cadagiti langlangit, 
ket ti olona gumaw-at cadagiti ul-ulep;
Nupay casta mapucawto iti agnanayon a cas iti iblengna met laeng; 
dagiti nacakita idi kencuana cunadanto, Sadino ti yanna?
Tumayabto a cas maysa a tagtagainep, ket dinto masaracan: 
wen, mapagtalawto a cas maysa a parparmata ti rabii.
Ti mata a nacakita kencuana isu ti dinanto makitan uray caano; 
uray ti nagsaadanna dinanto mabigbigen uray caano.
Dagiti annacna sapulendanto ti parabur ti napanglaw, 
ket dagiti im-imana isublidanto ti sanicuana.
Dagiti tultulangna mapnoda iti kinaagtutubona, 
ngem makipagpasagdanto kencuana iti tapoc,
Nupay no ti kinadangcoc nasamit iti ngiwatna, 
nupay no isu ti ilemmengna iti baba ti dilana.
Nupay no isu ti iliclicna, 
ket dinanto palubosan a mapan, 
no di ket isu ti aywananna pay laeng iti uneg ti ngiwatna;
Uray casta ti taraonna cadagiti lalaemna agbaliw, 
isu ti apro dagiti aspides iti unegna.
Nagalun-un cadagiti kinabacnang, ket ibacuarnanto ida manen; 
ti Dios aonennanto ida idiay tianna.
Isu susupennanto ti gita dagiti aspides: 
Ti dila ti carasaen ti mangpatayto kencuana.
Dinto macakita cadagiti carcarayan, 
dagiti agay-ayus a burayoc ti diro ken mantequilla.
Ti nagbannoganna a ginun-od isublinanto, ket isu ti dinanto alun-unen; 
cas iti cucua nga innalana idi, dinanto pagrag-oan.
Ta pinarigat ken binay-anna ti napanglaw; 
isu immagaw idi iti maysa a balay, ket isu ti dinanto bangonen.
Agsipud ta dina binigbig ti kinatalna iti unegna, 
awanto ti maibatina uray bassit iti dayta a pagragragoanna.
Awan ti nalabasan a dina inalun-un; 
gapuna ti kinarang-ayna dinto agnanayon.
Iti kinapunno ti panaglapusananna agbalinto a kinakirang
Ti ima ti tunggal nacaay-ay-ay agdissodanto kencuana.
Intono dandanina punnoen ti tianna, 
ti Dios ipalladawnanto kencuana ti rungsot ti ungetna, 
ket isu ti maitudo kencuana bayat ti pannanganna.
Isu itarayannanto ti igam a landoc, 
ket isu salputento ti ba-i a gambang:
Isu gab-utenna ken iruarna iti bagina; 
wen, ti nasilap a murdong rumuar iti aprona: 
dagiti nacakigkigtot addada iti rabawna.
Amin a kinasipnget maidulin a maipaay a gamgamengna: 
Maysa nga apuy a di-puyotan ti tao ti mangalununto kencuana; 
isu ti mangrunawto iti adda a nabati idiay toldana.
Dagiti langlangit ipalgacdanto ti kinadangkesna, 
ket tumacderto ti daga a maibusor kencuana.
Ti mainayon iti balayna pumanawto; 
dagiti cucuana agayusdanto iti aldaw ti pungtotna.
Daytoy ti pannacabiang ti nadangcoc nga aggapu iti Dios, 
ken ti tawid nga intuding ti Dios kencuana.
Idin ni Job simmungbat ket kinunana,
Denggenyo a sireregta ti bitlac; 
ket daytoy coma dagiti liwliwayo.
Anusandac, ket agsaoacto met; 
ket iti calpasan ti panagsaocon, ituloyyo ti agrabrabac.
Ti maipapan caniac, ti unnoyco maipaay aya iti tao
Ket apay a saan coma a maibus ti anusco?
Mingmingandac, ket masdaawcayo, 
ket iyapputyo ta imayo ita ngiwatyo.
Uray no lumagipac mariribucac, 
ket ti buteng gemgemanna ti lasagco.
Apay agbiag dagiti nadangcoc, aglacayda, 
wen, agmaingelda iti pannacabalin?
Ti putotda agtalinaed cadacuada idiay imatangda, 
ken ti caputotanda iti sango dagiti matada.
Dagiti balbalayda natalgedda iti pagbutngan, 
uray ti pang-or ti Dios saan a maiparabaw cadacuada.
Dagiti vacada a lallaki agputotda, ket dida agcurang; 
dagiti vacvacada a cabac-yan aganacda, ket dida maalisan.
Isuda ibaonda dagiti babassitda a cas maysa a pangen, 
ket dagiti annacda agsalada.
Agdaniwda iti pandereta ken arpa
Ken agrag-oda iti aweng ti pito.
Ibusenda dagiti al-aldawda iti kinarang-ay, 
ket iti maysa a canito umulogda ken Tanem.
Ket cunada iti Dios, Pumanawca cadacami; 
ta dicami calicaguman ti pannacaammo cadagita daldalanmo.
Ania aya ti Mannacabalin, tapno agservicami coma kencuana
Ket ania ti gunguna a magun-odanmi no agcararagcami kencuana?
Adtoy, ti kinarang-ayda saan a gapuanan ti imada; 
ti patigmaan dagiti nadangcoc adayu caniac.
Maminano aya ti pannacaiddep ti pagsilawan dagiti nadangcoc
Tapno ti kinadacsangasatda umay cadacuada
Tapno ti Dios iwarasna dagiti ladladingit iti pungtotna?
Tapno casda la puon ti garami iti sango ti angin, 
ken cas iti taep nga itayab ti bagio?
Cunaenyo, Ti Dios salimetmetanna ti kinadangkes ti ama a maipaay cadagiti annacna
Isu supapacanna coma daydiay met laeng, tapno maammoanna coma:
Makita coma dagiti matana met laeng iti pannacadadaelna, 
ket uminum coma iti pungtot ti Mannacabalin.
Ta ania ti panangipategna iti balayna iti calpasanna, 
inton maputed ti bilang dagiti bulanna?
Asino aya ti mangisuronto iti Dios iti pannacaammo, 
idinto ta ocomenna dagiti natan-oc?
Matay ti maysa iti capigpigsana, 
idinto ta sitatalna unay ken sitatalingenngen:
Dagiti pagidulinanna mapnoda iti gatas, 
ket ti pata dagiti tulangna nadam-egda.
Ket ti sabali matay iti kinapait ti cararua, 
ket dina nananam ti imbag.
Isuda agpasagda nga agpadpada iti tapoc, 
ket igges ti manggabor cadacuada.
Adtoy, ammoc dagiti panunotyo, 
ken dagiti gacat a pangranggasyo caniac.
Ta cunayo, Sadino aya ti yan ti balay ti principe
Ken sadino aya ti yan ti tolda a pagnaedan dagiti nadangcoc?
Dicayo nagsaludsud aya cadagiti tattao nga agpagpagna
Ket dicayo ammo dagiti pammanecnecda,
A ti dakes a tao maaywanan agingga iti aldaw ti kinadacsangasat
A maipanda iti aldaw ti pungtot?
Siasino ti mangipalawagto ti dalanna iti rupana
Ken siasino ti mangsupapacto kencuana iti aramidna?
Nupay casta maipanto iti tanem, 
ket dagiti tattao agbantaydanto iti rabaw ti tanem.
Dagiti bingbingcol ti lobong nasamitdanto kencuana
Ket amin a tattao sumarunodanto kencuana, 
cas iti adda idi a di-mabilang iti sacbayna.
Casano ngarud ti panangliwliwayo caniac iti barengbareng, 
idinto, ta cadagita sungbatyo barengbarengda laeng?
Idin simmungbat ni Elifaz a Temanita, ket kinunana,
Macaipaay aya ti maysa a tao ti panggunguna iti Dios
Pudno a ti masirib magungunaanna iti bagina met laeng.
Adda aya aniaman a macaay-ayo iti Mannacabalin a sica nalintegca
Wenno gungunana aya ti panangpalongdom cadagita daldalanmo?
Agpaay aya ti butengmo kencuana a panangtubngarna 
kenca tapno makiserrec kenca iti panangocom?
Saan aya a dackel ti kinadangcocmo
Awan met ti patingga dagiti kinadangkesmo.
Ta nangalaca cadagiti salsalda iti cabsatmo gapu iti awan, 
ket linabusam dagiti lamolamo cadagiti pagcawesda.
Ta dica nangted ti danum iti nabannog tapno uminum, 
ket inkedkedmo ti tinapay iti mabisin.
Ngem iti maipapan iti maingel a tao, isu tagicuaenna ti daga; 
ket ti nadaeg a tao, nagnaed kencuana.
Imbaonmo dagiti babbalo a babbai a sioongaong, 
ket binungtolmo dagiti tactackiag dagiti ul-ulila.
Gapuna a dagiti silsilo addada a mailicmut kenca, 
ket ti pettat a buteng riribukennaca.
Wenno ti kinasipnget, iti casta a dica macakita, 
ket ti kinawadwad dagiti dandanum abbongannaca.
Awan aya ti Dios iti ngato dagiti langlangit
Ket kitaem ti cangato dagiti bitbitwen, anian a nagngatoda!
Ket cunaem, Ania aya ti ammo ti Dios
Mabalinna aya ti mangocom a sumalput iti nacaro a sipnget?
Napuscol nga ul-ulep isuda ti maysa a mangabbong kencuana, iti casta a di macakita; 
ket agpagpagna idiay bobeda ti langit.
Salimetmetamto aya ti daan a dalan, 
a nagnaan dagiti nadangcoc a tattao?
A marabsotda iti sacbay ti pannawenda, 
a ti pamounda naibucbuc a cas maysa nga agus.
Dagidiay nagcuna iti Dios, Pumanawca cadacami: ket, 
Ania aya ti mabalin nga aramiden ti Mannacabalin a maipaay cadacami?
Nupay casta pinunnona dagiti balbalayda cadagiti naimbag a banbanag: 
ngem ti patigmaan dagiti nadangcoc adayu cainac.
Dagiti nalinteg kitaenda, ket agragsacda; 
ket dagiti awan basolda catawaanna ida a rabngisen.
A cunada, Pudno dagiti timmacder a maibusor cadatayo madadaelda, 
ket ti matda cadacuada rinunaw ti apuy.
Makigayiemca ita kencuana, ket agtalnaca: 
iti casta umayto ti imbag kenca.
Dawatec kenca, awatem, ti linteg nga aggapu iti ngiwatna, 
ket ipenpenmo ita pusom dagiti sasaona.
No agsublica iti Mannacabalin, mapatibkercanto, 
no iccatem ti kinakillo a yadayu cadagita toldam.
Ket icabilmo ta gamengmo iti tapoc
Ken ti balitoc ti Ofir iti baet dagiti batbato cadagiti waig;
Ket ti Mannacabalin isunto ti gamengmo, 
ken napateg a pirac kenca.
Iti casta agragsaccanton iti Mannacabalin, 
ket itangadmonto ta rupam iti Dios.
Agcararagcanto kencuana, ket isu ipangagnacanto; 
ket bayadamto dagita carim.
Mangikeddengcanto met iti maysa a banag, ket mapasingkedanto kenca; 
ket ti lawag silnagannanto dagita dalanmo.
Intono ipababadaca, cunaemto, Adda panangipangato
Ket ti napacumbaba a tao isu isalacannanto.
Isu ispalennanto uray daydiay nacabasol: 
wen, maispalto babaen ti kinadalus dagita imam.
Idin ni Job simmungbat ket kinunana,
Ita met laeng nga aldaw ti unnoyco nasubcar: 
ti pannacacabilco nadagdagsen ngem iti unnoyco.
O sapay coma ta maammoac no sadino ti pacasaracac kencuana
Sapay coma ta innac agingga met laeng iti tugawna!
Ornosec coma ti panggepco iti sangona, 
ket punoec toy ngiwatco cadagiti pannakisupiat.
Ammoec coma dagiti sasao nga isungbatna caniac, 
ken maawatac coma no ania ti saoenna caniac.
Makisubang coma aya caniac iti kinadackel ti pannacabalinna
Saan: no di ket imdengannac coma.
Idiay ti nalinteg mabalinna ti makipinnalawag kencuana; 
iti casta macalapsutac coma nga agnanayon iti biang ti ocomco.
Adtoy, mapanac iti masangoanan, ngem awan idiay; 
ket agsubliac, ngem isu diac masaripatpatan;
Iti makatigid, no agaramid, ngem isu diac makita; 
isu aglemmeng iti macanawan, tapno isu diac makita.
Ngem ammona ti dalan a papanac; intono masuutnac, 
rumuaracto a cas balitoc.
Ti sacac simmurot cadagiti tugtugutna
Sinalimetmetac ti dalanna, ket diac simmiasi.
Diac naglicudan dagiti bilin dagiti bibigna; 
impatpategco dagiti sasao ti ngiwatna a nangnangrona ngem iti masapulco a taraon.
Ngem isu addaan iti maysa a panunot, ket asino ti macabawing kencuana
Ket no ania ti calicaguman ti cararuana, dayta met laeng ti aramidenna.
Ta tungpalenna ti inkeddengna gapu caniac; 
ket adu ti cacasta a banbanag addada kencuana.
Gapuna a mapabutengac iti saclangna; 
no agotobac, agbutengac kencuana.
Ta ti Dios pinagdiccomerna ti pusoc, 
ket ti Mannacabalin pinagbutengnac;
Ta diac madadael iti sango ti kinasipnget, 
dina met inabungotan iti nacaro a sipnget ti rupac.
Apay dagiti pannawen dida aya makedngan babaen ti Mannacabalin
Ken apay a dagiti macaammo kencuana dida kitaen dagiti al-aldawna?
Adda dagiti agyalis cadagiti duldulon; 
agagawda cadagiti carcarnero, ket taraonda ida.
Ipanawda dagiti asno dagiti ul-ul-ulila; 
alaenda ti vaca ti balo a babai a maipaay a salda.
Isiasida ti macasapul iti dalan: 
amin dagiti napanglaw ti daga aglemmengda.
Adtoy, cas cadagiti asno nga atap idiay let-ang, 
rumuarda a mapan iti aramidda, nga agsapulda a sireregta iti taraon; 
ti let-ang itdenna cadacuada ti tinapay a maipaay cadagiti annacda.
Paraspasenda idiay away ti saganada a taraon dagiti animalda; 
ket binurasda ti tidda iti cauvasan ti nadangcoc.
Agpatpatnagda nga agidda a silalamolamo nga awanan pagpagan-anay
Ket awananda iti pagabbong iti nalam-ec.
Mabasada cadagiti arbis dagiti banbantay, 
ket aracupenda ti bato a gapu iti pannacasapul iti pagsalinongan.
Adda dagiti mangrabsut cadagiti ul-ulila iti barucong, 
ken mangala iti maysa a salda ti napanglaw;
Iti casta a magnada a silalamolamo nga awan ti pagpagan-anayda, 
ket idinto ta mabisinda awitenda dagiti binetbettec.
Agaramidda iti lana iti uneg dagiti bacud dagitoy a tattao; 
payatenda dagiti pagpespesanda iti uvas, ket agwawda.
Manipud iti nacatatao nga ili agungor dagiti tattao, 
ken ti cararua ti nasugat agickis: 
nupay casta ti Dios dina incancano ti kinamaag.
Dagitoy isuda dagiti sumukir iti lawag; 
dida ammo dagiti daldalanna, 
dida agtaeng cadagiti dandanana.
Ti agpatay agtacder ti lawag; 
papatayenna iti napanglaw ken macasapul; 
ket iti rabii isu ti cas maysa a mannanacaw.
Ti mata met ti mannakicamalala urayenna ti apagsipnget, 
a cunana: Awanto ti mata a macakita caniac, 
ket manglimlimo ti rupana.
Iti nasipnget cubcubanda dagiti balbalay: 
iserraanda dagiti bagbagida iti aldaw; 
dida ammo ti lawag.
Ta ti bigat isu ti cas nacaro a sipnget cadacuada amin; 
ta ammoda dagiti nacakigkigtot iti nacaro a sipnget.
Nasiglat unay ti panaglasatda iti rabaw dagiti dandanum; 
ti bingayda mailunod iti daga: 
dida tumurong a mapan iti dalan cadagiti cauv-uvasan.
Ti ticag ken pudot runawenda dagiti dandanum ti nieve: 
casta ti aramiden ni Tanem cadagidiay a nagbasol.
Isu lipatento ti tian; 
ti igges manganto a sisasam-it kencuana
Dinto malagipen uray caano; ket ti kinakillo mabungtolto a cas maysa a cayo.
Alun-unenna ti lupes a di-aganac, 
ket saan nga agaramid ti imbag iti balo a babai.
Nupay casta ti Dios igagana ti maingel gapu iti pannacabalinna: 
bumangon ti awanan kinatalged ti biagna.
Ti Dios ipaayna cadacuada tapno agyanda iti kinatalged, 
ket aginanada iti dayta; ngem dagiti matana addada iti rabaw dagiti daldalanda.
Isuda maitan-ocda; nupay casta iti apagbiit, maawandan; 
wen, maipababada, maiccatda iti dalan a cas cadagiti amin a sabsabali, 
ket makeltayda a cas cadagiti murdong dagiti dawa ti trigo.
No saan a casta ita, asino ti mangpanecnec a siac managulbodac, 
ken mangaw-awan iti bitlac?
Idin simmungbat ni Bildad a Suhita, ket kinunana,
Ti panagturay ken buteng addada kencuana; 
isu aramidenna ti talna cadagiti nangato a disdissona.
Adda aya aniaman a macabilang cadagiti buybuyotna
Ket iti rabaw ti siasino ti saan a bumangonan ti lawagna?
Casano ngarud ti pannacabalin ti tao a makicalintegan iti Dios
Wenno casano ti pannacabalin nga agdalus ti nayanac iti babai?
Adtoy, uray ti bulan awanan iti raniag, 
ken dagiti bitbitwen saanda a nadalus iti imatangna:
Anian a nacarcaro pay ti tao a maysa nga igges
Ken ti anac ti tao, a maysa nga igges.
Idin ni Job simmungbat ket kinunana,
Anian a panangtulongmo iti awanan pannacabalin
Anian a panangispalmo ti tackiag ti awanan pigsa!
Anian a panangpatigmaanmo iti awanan sirib, 
ken panangipalawagmo a siwawadwad ti natibker a pannacaammo!
Iti siasino ti nangibalicasam cadagiti sasao
Ken siasino ti akinespiritu ti rimmuar kenca?
Dagiti mapapatay agpigergerda 
iti baba dagiti dandanum ken dagiti naed idiay.
Ni Tanem lamolamo iti sango ti Dios, 
ket ni Abaddon awanan iti pangabbong.
Yucradna ti amianan iti rabaw ti awan nagyan, 
ket ibitinna ti daga iti rabaw ti awan.
Bungonenna dagiti dandanum cadagiti napuscol nga ululepna; 
ket ti ulep saan a mapigis iti babada.
Abbonganna ti sango ti tronona, 
ket yucradna ti ulep iti rabawna.
Imburicna ti maysa a dulon iti rabaw dagiti dandanum 
agingga cadagiti pagpatingaan ti lawag ken sipnget.
Dagiti monmon ti langit nagpigergerda 
ket mapasdaawda iti panangtubngarna.
Cutucutenna ti taaw iti pannacabalinna, 
ket gapu iti kinamannacaawatna cabilenna a salputen ni Rahab.
Gapu iti Espirituna maarcosan dagiti langlangit; 
ti imana sinalputda ti nasiglat nga uleg.
Adtoy, dagitoy isuda laeng dagiti paspaset a naruar dagiti daldalanna: 
ket, anian a nagbassit ti maysa a dayamudom a mangngegtayo kencuana
Ngem ti gurrood ti pannacabalinna asino ti macaawat?
Ti ubbaw nga inanama ti mapagbasol.
Ket ni Job intuloyna manen ti pangngarigna, ket kinunana.
Cas sibibiag ti Dios a nangiccat iti calintegac, 
ken ti Mannacabalin, a namarigat iti cararuac.
(Ta adda pay la amin ti biagco caniac, 
ket ti espiritu ti Dios adda cadagiti agongco);
Pudno a dagiti bibigco didanto mangisao iti kinakillo, 
uray ti dilac dinto mangibalicas iti allilaw.
Adayu caniac ti panangpalintegco cadacayo; 
agingga iti matayac diacto iccaten caniac ti kinatarnawco.
Salimetmetac ti kinalintegco, ket diacto palubosan a pumanaw: 
ti pusoc dinacto umsien bayat ti panagbiagco.
Ti cabusorco cas la coma iti managdacdakes, 
ket ti tumacder a bumusor caniac cas la coma iti nakillo.
Ta ania ti inanama ti nadangkes, nupay macagun-od iti gunguna, 
intono ti Dios iccatenna ti cararuana?
Ti Dios denggennanto aya ti asugna, 
intono dumteng ti riribuc kencuana?
Isu agragragsacto aya iti Mannacabalin, 
ken umawagto aya iti Dios iti amin a pannawen?
Isurocayto iti maipapan iti ima ti Dios; 
ti adda iti Mannacabalin diacto ilemmeng.
Adtoy, dacayo amin met laeng isu nakitayo; 
apay ngarud a sangsangcacanunongcayo nga agubbaw?
Daytoy isu ti bingay ti maysa a nadangcoc a tao iti Dios, 
ken tawid dagiti mamarparigat nga awatenda iti Mannacabalin:
No umadu dagiti annacna, maipaayda iti campilan; 
ken dagiti putotna didanto mapnec iti tinapay.
Dagiti matda kencuana maitanemdanto iti patay, 
ket dagiti babbalona a babbai didanto agdung-aw.
Nupay agpenpen ti pirac a cas tapoc, 
ken agsagana iti pagan-anay a cas damili;
Isu saganaenna coma, ngem icawesto ti nalinteg, 
ket ti awan basolna bingayennanto ti pirac.
Bangonenna ti balayna a cas sanga, 
ken cas maysa a calapaw nga aramiden ti agaywan.
Agidda a sibabacnang, ngem dinto maitipon cadagiti ammana; 
mulagatenna dagiti matana, ngem isu awan.
Dagiti nacakigkigtot cumamacamda kencuana a cas dagiti dandanum; 
ti bagio ti mangpucaw kencuana iti rabii.
Isu ipayugpug ti casaor, ket pumanaw; 
ket isu sagadenna iti yanna.
Ta isu ipalladawto ti Dios, ket dina lisian: 
isu cayatna ti agtalaw iti imana.
Dagiti tattao pagsisipatendanto dagiti im-imada kencuana, 
ket isu sanamticandanto iti ruar ti yanna.
Pudno adda minas ti pirac, 
ken adda minas ti balitoc a gugoranda.
Ti londoc maala iti daga, 
ket ti gambang matunaw nga aggapu iti bato.
Ti tao mangisaad iti maysa nga ungto iti sipnget, 
ket mangsukisuc, agingga iti caadayuan unay a beddeng, 
dagiti batbato ti sipnget ken ti nacaro a kinasipnget.
Mangcali iti maysa a dariwangwang idiay lacsid ti pagnaedan dagiti tattao 
isuda malipatanda iti saca; ibitinda iti adayu cadagiti tattao, nga agpallapallayogda.
Ti maipapan iti daga, isu ti paggapuan ti tinapay; 
ket ti babana a cas nabaliwan idi ti apuy.
Dagiti batbatona isuda ti yan dagiti zafiro, 
ket addaan mocomoc ti balitoc.
Dayta a dana saan nga ammo ti tumatayab nga agseppeg
Uray ti mata ti sawi dina nakita:
Dagiti napusong nga an-animal isu ti dida binaddec, 
uray ti narungsot a leon saan a limmasat idiay.
Icabilna ti imana iti rabaw ti pamulinawen; 
balikidenna dagiti banbantay cadagiti popoonda.
Calienna dagiti cancanal iti tengnga dagiti batbato; 
ket ti matana makitana tunggal napateg a banag.
Bungonenna dagiti ub-ubbog tapno dida agtedted; 
ket ti banag a nailemmeng iyegna iti lawag.
Ngem sadinonto ti pacasaracan ti sirib
Ken sadino ti yan ti pannacaawat?
Ti tao dina ammo ti pategna; 
ket saan a masaracan idiay daga dagiti sibibiag.
Cuna ti yuyeng, 
Awan caniac; 
ket cuna ti taaw, Awan caniac.
Isu saan a magun-od gapu iti balitoc, 
uray ti pirac dinto matimbeng a maipaay iti pategna.
Isu di-magatadan iti balitoc ti Ofir, 
iti napateg nga onix, wenno iti zafiro.
Balitoc ken sarming dida pumadpad kencuana, 
saan met a masucatan gapu cadagiti alajas a ginuguran a balitoc.
Awanto ti pacasaritaan a maipapan iti corales wenno iti cristal: 
wen, ti pateg ti sirib nangatngato ngem cadagiti rubrubi.
Ti topacio ti Etiopia dinto pumadpad kencuana, 
dinto mapatgan iti pulpulos a balitoc.
Sadino ngarud ti paggapuan ti sirib
Ken sadino ti yan ti pannacaawat?
Idinto ta nailemmeng cadagiti mata ti amin nga agbiag, 
ken naitalimeng cadagiti tumatayab ti langit.
Da Pannacarba ken Patay cunada nangngegmi 
ti maysa nga anabaabna cadagiti lapayagmi.
Ti Dios maawatanna ti dalanna, 
ken ammona ti yanna.
Ta matmatanna dagiti ungto ti daga, 
ket cumita iti baba ti amin a langit;
A mangtimbeng iti angin; 
wen; dagiti dandanum sucatenna iti pagsucatan.
Idi nangaramid iti maysa a pangngeddeng a maipaay iti tudo, 
ken maysa a dalan a maipaay iti kimat ti gurrood;
Idin isu kinitana, ken impalawagna; 
isu pinasingkedanna, wen, ket isu pinalutputna.
Ket kinunana iti tao, 
adtoy, ti panagbuteng iti Apo, dayta isu ti sirib; 
ket ti panangpanaw iti dakes isu ti pannacawat.
Ket ni Job intuloyna manen ti pangngarigna, ket kinunana,
O sapay coma ta caslaac la cadagidi bulbulan idi unana, 
cas cadagiti al-aldaw idi a ti Dios binantayannac;
Idi nagraniag ti silawna iti rabaw ti oloc, 
ken babaen ti lawagna linasatco ti sipnget;
Cas caaddac idi iti kinaluom dagiti al-aldawco, 
idi a ti pannakisimpungalan ti Dios adda iti toldac;
Idi makicadcadua pay laeng caniac ti Mannacabalin, 
ket adda idi iti sibayco dagiti annacco;
Idi dagiti addangco nabuggoanda iti mantequilla, 
ket ti bato imbucbocna caniac dagiti burayoc ti lana!
Idi rimmuarac iti ruangan agingga iti ili, 
idi insaganac ti tugawco idiay lansangan,
Nakitadac dagiti agtutubo a lallaki ket naglemmengda, 
ket dagiti lallacay bimmangonda ket nagtacderda;
Dagiti piprincipe minedmedanda ti panagsaoda, 
ket inyapputda ti imada iti ngiwatda:
Ti timec dagiti natacneng napagtalnada, 
ket ti dilada dimket iti ngadasda.
Ta no nangngegnac, idi ti lapayag, iti casta binendicionannac; 
ket no nakitanac idi ti mata, nangsacsi a maipaay caniac.
Agsipud ta inispalco ti napanglaw nga imkis, 
castamet iti ulila, nga awanan idi iti bumadang kencuana.
Ti bendicion daydiay a naisagana a madadael immapay caniac; 
ket pinagdaniwco gapu iti rag-o ti puso ti babai a balo.
Incapetco ti kinalinteg, ket kinawesannac: 
ti kinajusticiac cas maysa idi a lambon ken maysa a balangat.
Siac idi dagiti mata iti bulsec, 
ken siac idi dagiti saca iti pilay.
Amaac idi ti macasapul: 
ket ti panggep ti diac am-ammo idi pinalutpotco.
Ket binuracco dagiti sangi dagiti nakillo, 
ket rinabsutco ti tinucmaan dagiti ngipenna.
Idin kinunac, Matayacto idiay umocco, 
ken paaduecto a cas darat dagiti al-aldawco:
Ti ramutco agsacnap agingga cadagiti dandanum, 
ket ti linnaaw agyan nga agpatnag iti rabaw ti sangac:
Ti dayagco nasalibucag caniac, 
ket ti ba-ic mapabaro iti imac.
Dagiti tattao agimdengda caniac ken nagurayda, 
ket nagulimecda gapu iti pammalacadco.
Calpasan dagiti sasaoc dida nagsaon 
ket ti bitlac timmedted cadacuada.
Ket inuraydac a cas iti tudo; 
ket nginangada a nalawa dagiti ngiwatda a cas aguray iti maudi a tudo.
Inisemac ida, idi awan ti panagtalecda; 
ket ti lawag ti rupac dida inwacsi.
Pinilic ti dalanda, ket nagsaadac a cas pangolo, 
ken nagnaedac a cas maysa nga ari ti buyot, 
cas maysa a mangliwliwa cadagiti agdungdung-aw.
Ngem ita dagiti ububbing ngem siac rabrabakendac, 
a dagiti ammada diac kinayat idi nga insaad a cadua dagiti as-aso a bugaw dagiti carcarneroc.
Wen, ti pigsa dagiti im-imada, ania ti maigungunada coma caniac
Lallaki a cadacuada mapukaw ti naluom a tawen.
Isuda nakidditda iti masapul ken bisin; 
curibanda ti namaga a daga, iti kinatalipungaw ti panagputputong ken panaglangalang.
Alaenda dagiti malbas cadagiti cayona; 
ket dagiti ramut ti enebro isuda ti taraonda.
Maparuarda manipud nagtengngaan dagiti tattao, 
umkisda iti licudanda a cas iti licudan ti maysa a mannanacaw;
Iti casta nga agnaedda cadagiti nakakigkigtot a lobong, 
cadagiti rucrukib ti daga ken dagiti bato.
Iti tengnga ti casamecan agugada; 
iti siroc dagiti kemmekemmeng maurnongda.
Isuda dagiti annac dagiti maag, wen, annac dagiti nacas-ang a tattao; 
nabaotda a naparuar iti daga.
Ket ita agbalinac a daniwda, 
wen, maysaac a balicas a barengbareng cadacuada.
Caguradac, ket agtacderda iti adayu caniac, 
ket dida liclican a tupraan ti rupac.
Ta pinalucayanna ti lubidna ket pinarigatnac; 
ket linapsutda ti pacagat iti sangoc.
Iti macanawanco tumacder dagiti nacas-ang; 
itublacda dagiti sacsacac, 
ket gabsuonenda a maibusor caniac dagiti pacadadaelan a daldalanda.
Dadaelenda ti danac, 
yunada ti kinadacsangasatco, 
dagiti met laeng lallaki nga awanan catulungan.
Cas lumasat iti maysa a nalawa a gutbaw umayda: 
iti tengnga ti pannacadadael itulidda met laeng dagiti bagbagida iti rabawco.
Dagiti nacakigkigtot umapayda caniac; 
camatenda ti dayawco a cas iti angin; 
ti kinarang-ayco aglabas a cas maysa nga ulep.
Ket ita ti cararuac maibuyat iti unegco; 
dagiti al-aldaw ti pannacaparigat mesmesandac.
Iti rabii masalbag dagiti tultulangco, 
ket dagiti tutuoc a mangcagat caniac di agtalna.
Gapu iti dackel a pigsa ti Dios mapalaad ti cawesco; 
putiputannac a cas iti tengnged ti badoc.
Impalladawnac iti pitac, 
ket agbalinac a cas tapoc ken dapdapo.
Umawagac kenca, ket dinac sungbatan: 
agtacderac, ket mingmingannac.
Sica nagsublica a nadawel caniac; 
iti kinabileg ta imam idadanesnac.
Ingatonac iti angin, pasacayennac kencuana; 
ket runawennac iti bagio.
Ta ammoc nga iyegnacto iti patay, 
ken iti balay a natudingan a maipaay iti amin a sibibiag.
Nupay casta saan aya nga itayag ti tao ti imana iti pannacapasagna
Wenno iti kinadacsangasatna umawag gapu iti tulong?
Diac sinangitan aya ti adda idi iti riribuc
Saan aya a napaliday ti cararuac gapu iti macasapul?
Idi nagbirucac iti imbag, immayen ti dakes; 
ket idi inurayco ti lawag, immay ti sipnget.
Mariribuc ti pusoc, ket di agtalna; 
al-aldaw ti pannacaparigat addadan caniac.
Innac nga agdungdung-aw nga awanan ti init: 
agtacderac idiay gimong, ket umawagac iti tulong.
Maysaac a cabsat dagiti aso ti bakir ken cadua dagiti avestruz.
Nangisit ti cudilco, ket agregreg caniac, 
ket mauram dagiti tultulangco iti pudot.
Gapuna a ti arpac nagbalin a pagdung-aw; 
ken ti pitoc iti timec dagiti agsangit.
Nakitulagac cadagiti matac; 
casano ngarud ti panangkitac coma iti maysa a virgen?
Ta ania ti apag nga aggapu iti Dios sadi ngato, 
ken ti tawiden nga aggapu iti Mannacabalin idiay ngato?
Saan aya a kinadacsangasat nga agpaay iti nakillo, 
ken ladingit nga agpaay cadagiti managaramid ti kinadangkes?
Saanna aya a makita dagiti dalanco 
ken bilangen dagiti addangco?
No nakicuyogac iti kinaulbod, 
ken nagdaras ti sacac a mangallilaw;
(Matimbangac coma iti apag-isu a timbengan, 
tapno ammoen coma ti Dios ti kinatarnawco);
No ti addangco simmiasi iti dalan; 
ken ti pusoc nagna a siannurot cadagiti matac, 
ken no adda aniaman a mulit a kimpet cadagiti imac:
No casta agmulaac, ken sabali coma ti mangan; 
wen, ti apit ti dagac maparut coma.
No ti pusoc nangituggod iti babai, 
ken no nagsanebac idiay ruangan ti caarrubac;
No casta aggiling coma ni asawac nga agpaay iti sabali, 
ket isu asawaen coma dagiti sabali.
Ta dayta isu ti maysa a nacaalaliaw a biddut; 
wen, isu ti maysa a kinadangkes a madusaan babaen cadagiti oc-ocom:
Ta isu maysa nga apuy a mangibus agpapan ken Dadael, 
ken mangparut coma iti amin a rang-ayco.
No diac impateg ti panggep ti adipenco a lalaki wenno babai, 
idi nakisinnurtoanda caniac;
Ania ngarud ti aramidecto intono tumacder ti Dios
Ken intono agsarungcar, ania ti isungbatconto kencuana?
Saan aya a daydiay nangaramid caniac idiay tian ti nangaramid met kencuana
Ken saan aya a maymaysa ti namarsua cadatayo idiay tian?
No pinaritac dagiti napanglaw cadagiti calicagumda, 
wenno pinagcullaapco dagiti mata ti balo a babai.
Wenno binucodac a kinnan ti sacmolco, 
ket ti ulila saan a nangan idiay.
(Saan, nanipud kinaubingco isu dimmackel a caduac a cas agcaama, 
ket isu ti indalanco nanipud iti tian ni inac);
No binuyac a napucaw ti maysa gapu ti caawan ti cawes, 
wenno ti macasapul awanan idi iti pagabbong;
No dagiti lomlomona didac binendicionan, 
ken no isu saan idi a napapudot ti dutdot dagiti carcarneroc;
No intag-ayco ti imac a maibusor iti ulila, 
agsipud ta nakitac ti badangco idiay ruangan:
No casta malpay coma ti abagac manipud iti acloaclo, 
ken ti tackiagco marumec manipud iti tulang.
Ta ti kinadacsangasat nga aggapu iti Dios isu ti maysa a nacakigkigtot caniac, 
ket gapu iti kinadayagna awan mabalinco nga aramiden.
No inaramidco a namnamac ti balitoc 
ken kinunac iti nasudi a balitoc, Sica ti talecco;
No nagrag-oac agsipud ta ti sanicuac idi dackel, 
ken agsipud ta ti imac nacagun-od iti adu;
No kinitac ti init idi nagraniag, 
wenno ti bulan a magmagna iti kinalawag,
Ken toy pusoc naguyuguy a sililimed, 
ken no ti ngiwatco inagcanna ti imac:
Dagitoy isuda met ti kinadangkes a madusaan babaen cadagiti oc-ocom; 
ta inlibacco coma ti Dios nga adda sadi ngato.
No nagrag-oac iti pannacadadael ti gimmura caniac, 
wenno nagpasindayawac idi immay ti dakes kencuana.
(Wen, diac pinalubosan ti ngiwatco a nagbasol gapu 
iti panagdawatco a mailunod ti biagna);
No di ket kinuna, dagiti tattao ti toldac, 
siasino ti macasarac iti maysa a di-mapnec iti lasagna?
(Ti gangannaet saan a nagdagus idiay lansangan; 
no di ket linuctac dagiti ruanganco iti agpagpagna);
No cas ken Adan inabbongac ti panaglabsingco, 
gapu iti panangilemmengco ti kinadangkes iti unegco,
Agsipud ta kinabutengco ti umariwecwec, 
ken ti panangumsi dagiti familia kinigtotnac, 
iti casta a nagulimecac, ket diac rimmuar iti ruanganâ€”
O sapay coma ta addaanac iti maysa a mangipangag caniac! 
(Adtoy, ditoy adda ti firmac, sungbatannac coma ti Mannacabalin) 
ket addaanac coma iti darum a sinuratan ti cabusorco!
Pudno nga isu ibaclayco coma iti abagac; 
isu ireppetco coma caniac a cas iti maysa a balangat:
Ipalawagco coma kencuana ti bilang dagiti adaddangco; 
cas maysa a principe umadaniac coma kencuana.
No ti dagac umkis a maibusor caniac, 
ket dagiti gurguritna agsangitda a padapada;
No kinnanco dagiti nagbannoganna nga awan ti bayad, 
wenno dagiti agtagicua kencuana pinadadaelco ti biagda:
Agtubo coma dagiti casumba iti saad ti trigo, 
ken calunay iti saad ti cebada
Dagiti sao ni Job magibusda.
Iti casta dagitoy tallo a lallaki simmardengdan a mangsungbat ken Job, agsipud ta isu nalinteg cadagiti matana met laeng.
Idin nacaunget ni Eliu nga anac a lalaki ni Barakel a Bucita, iti familia ni Ram: naglucsao a maibusor ken Job, agsipud ta pinalpalintegna ti bagina a saan ket nga iti Dios.
Casta met a nagrurud a maibusor cadagiti tallo a gagayyemna, agsipud ta isuda dida nacasarac ti isungbatda, ket nupay casta pinabasolda ni Job.
Ngem ni Eliu naguray nga agsao ken Job, agsipud ta isuda laclacayda idi ngem isu.
Ket idi ni Eliu nakitana nga awan ti sungbat idi ngiwat dagitoy tallo a lallaki, nagpungtot.
Ket ni Eliu nga anac a lalaki ni Barakel a Bucita simmungbat ket kinunana, 
Siac ubingac, ket dacayo lallacaycayo; 
gapuna a nagmayengac ket diac tinurdan nga imparangarang cadacayo ti panangipapanco.
Kinunac, Dagiti al-aldaw agsaoda coma, 
ti kinaadu dagiti tawtawen mangisuro coma iti sirib.
Ngem adda maysa nga espiritu iti tao, 
ket ti anges ti Mannacabalin iccanna ida iti pannacaawat.
Saan a dagiti dadackel dagiti mamasirib, 
wenno dagiti lallacay dagiti macaawat iti kinajusticia.
Gapuna a kinunac, Imdengandac; 
iparangarangconto met ti panangipapanco.
Adtoy, inurayco dagiti sasaoyo, 
tinimudco dagiti pagcalinteganyo, 
idi nagsukimatcayo no ania ti saoenyo.
Wen, inimdengancayo, 
ket, adtoy, awan ti nacaparmec ken Job, 
wenno nacasungbat cadagiti sasaona, cadacayo.
Agannadcayo di la ket ta cunayo, nacasaraccami iti sirib; 
ti Dios ti mangabac coma kencuana, saan a ti tao:
Ta isu dina inturong dagiti sasaona a maibusor caniac; 
uray siac diacto sungbatan cas cadagiti bitbitlayo.
Isuda masdaawda, dida sumungbaten uray caano: 
isuda awananda ti balicas nga isao.
Ket agurayacto aya, agsipud ta dida agsao, 
agsipud ta agtalnada, ket dida sumungbaten?
Isungbatconto met ti biangco, 
iparangarangconto met ti panangipapanco.
Ta napnoac cadagiti sasao; 
ta pilitennac ti espiritu iti unegco.
Adtoy, ti barucongco cas iti arac nga awan ti sumngawanna; 
cas baro a lalat ti arac a sidadaan nga agbettac.
Agsaoacto, tapno mabang-aranac coma; 
agsaoac babaen cadagiti bibigco ket sumungbatac.
Dawatec cadacayo, bayandac, diac padayawan ti kinatao ti uray siasino; 
diacto itden dagiti mamarparay-oc a galad iti siasinoman a tao.
Ta diac ammo nga itden dagiti mamarparay-oc a galad; 
Ta no casta ti Managaramidco sidadaras a mangiccat coma caniac.
Nupay casta, Job, dawatec kenca, denggem ti bitlac, 
ken ipangagmo amin dagiti sasaoc.
Adtoy ita, naguniac ti ngiwatco; 
ti dilac nagtimeken iti ngadasco.
Dagiti sasaoc ipalawagdanto ti kinalinteg ti pusoc; 
ken ti ammo dagiti bibigco saoendanto a sipupudno.
Ti espiritu ti Dios inaramidnac, 
ken ti anges ti Mannacabalin iniccannac iti biag.
No sica mabalinmo, sungbatannac; 
ornosem dagiti sasaom iti saclangco, sumangoca.
Adtoy, agturongac iti Dios met laeng a cas kenca: 
nabukelac met a naggapu iti daga.
Adtoy, ti nacakigkigtotco dinacanto pagbutngen, 
ti panangtalmegco dinto met dumagsen kenca.
Pudno a nagsaoca iti pagdengngegco, 
ken nagngegco ti timec dagiti sasaom, a nagcuna,
Nadalusac, awanan panaglabsing; 
awan basolco, awan met ti kinadangkes caniac,
Adtoy, isu agsapul cadagiti pamcuatan a maibusor caniac, 
isu imbilangnac a cabusorna;
Isu incabilna dagiti sacac cadagiti tul-ong, 
isu tinandaananna amin dagiti dandanac.
Adtoy, sungbatancanto, iti daytoy saanca nga apag-isu; 
ta ti Dios dacdackel ngem ti tao.
Apay makisusicca a maibusor kencuana, 
ta isu dina ibaga ti uray aniaman cadagiti panggepna?
Ta ti Dios agsao iti maminsan, 
wen, iti mamindua, nupay no ti tao isu ti dina icancano.
Iti maysa a tagtagainep, iti maysa a parparmata ti rabii, 
no ti nargaan a turog umapay cadagiti tattao, 
cadagiti pannacaliblibay iti rabaw ti idda;
No casta isu luctanna dagiti lapayag dagiti tattao, 
ket panecnecanna dagiti sursuroda,
Tapno iccatenna ti tao iti gacatna, 
ken ilemmengna ti palangguad manipud iti tao;
Tenglenna ti cararuana manipud iti dariwangwang, 
ken ti biagna iti panangpucaw ti campilan.
Isu mabagbagaan met iti tuoc idiay rabaw ti iddana, 
ken iti cancanayon a riribuc idiay tultulangna;
Iti casta a ti biagna guraenna ti tinapay, 
ket ti cararuana iti naimas a taraon.
Ti lasagna marunaw, a di-makitan; 
ket dagiti tultulangna a di-makita idi agparangda.
Wen, ti cararuana umadani iti dariwangwang, 
ket ti biagna cadagiti mangdadael.
No makicaddua coma kencuana ti maysa nga angel, 
maysa a mannangipatarus, maysa cadagiti sangaribu, 
tapno mangiparangarang iti tao no ania ti nalinteg a maipaay kencuana;
No casta ti Dios nacaasi kencuana, ketkunana, 
isu ti ispalem iti yuulogna idiay dariwangwang, 
nacasaracac iti maysa a pangsubbot.
Ti lasagna nasalsalibucagto ngem iti lasag ti maysa nga ubing; 
isu agsubli cadagiti al-aldaw ti kinaubingna.
Isu agcararag iti Dios ket isu ti naparabur kencuana, 
iti casta kitaenna a sirarag-o ti rupana: 
ket isublina iti tao ti kinalintegna.
Isu agcanta iti sangoanan dagiti tattao, 
ket cunana, nagbasolac idi, ket dinadaelco idi ti nalinteg, 
ket dinac ginungunaan:
Isu sinubbotna ti cararuac iti iseserrec iti dariwangwang, 
ket ti biagco kitaennanto ti lawag.
Adtoy, cadagitoy amin a banbanag agaramid ti Dios, 
iti mamindua, wen, iti mamitlo, iti maysa a tao,
Tapno isublina ti cararuana manipud iti dariwangwang, 
tapno isu malawagan iti lawag dagiti agbiag.
Tandaanam a naimbag, O Job, ipangagnac: 
agulimecca, ket agsaoacto.
No addaanca iti aniaman nga isao, sungbatannac: 
agsaoca, ta calicagumanca a palintegen.
No saan, ipangagnac; 
agulimecca, ket isurocto kenca ti sirib.
Simmungbat manen ni Eliu, ket kinunana,
Denggenyo dagiti sasaoc, dacayo mamasirib a tattao; 
ket timudendac, dacayo nga addaan pannacaammo.
Ta ti lapayag suutenna dagiti sasao, 
cas panangraman ti ngadas iti taraon.
Pilientayo coma nga agpaay cadatayo no asino ti nalinteg: 
ammoentayo coma cadatayo met laeng no ania ti naimbag.
Ta ni Job kinunana idi, Nalintegac, 
ket ti Dios iniccatna ti calintegac:
Nupay adda calintegac maibilangac a maysa a managulbod; 
ti sugatco saan a maagasan nupay siac awan labsingco.
Asino a tao ti cas ken Job, 
a manginum ti panangumsi a cas la danum,
A mapan cumuyog cadagiti managaramid iti kinadangkes, 
ken makipagna cadagiti nadangcoc a tattao?
Ta isu kinunana, Awan magunguna ti maysa a tao, 
a makipagrag-o coma iti Dios.
Gapuna nga imdengandac, dacayo tattao a mannacaawat: 
adayu coma nga ipagarup a ti Dios, aramidenna ti kinadangcoc, 
ken iti Mannacabalin, nga isu aramidenna coma ti kinadangkes.
Ta ti aramid ti tao isu isupapacnanto kencuana, 
ken ipasarungcarna iti tunggal tao dagiti dalanna.
Wen, ti kinapudnona, ti Dios dinto agaramid a sidadangcoc, 
uray ti Mannacabalin dinanto met killoen ti kinajusticia.
Asino ti nangted kencuana ti panagakem iti daga
Wenno asino ti nangimaton iti amin a lubong?
No isu insaadna ti pusona kencuana met laeng
No inurnongna kencuana met laeng ti espirituna ken ti angesna;
Amin a lasag mapucawto a padapada, 
ket ti tao agsublinto manen iti tapoc.
No addaanca ngarud iti panagawat, denggem daytoy: 
ipangagmo ti timec dagiti sasaoc.
Agturayto met laeng aya ti gumura iti kinajusticia
Ket dusaemto aya ti nalinteg ken mannacabalin?
Daydiay nga agcuna iti ari, Sica nacas-angca, 
wenno cadagiti natacneng, Dacayo nadangcoccayo;
Ti di agraem cadagiti kina-tao dagiti principe, 
wenno mangipangpangrona iti bacnang ngem iti napanglaw; 
ta isuda amin aramid ida dagiti im-imana.
Iti apagdaricmat matayda, uray iti tengnga ti rabii; 
dagiti tattao magungonda ket aglabasda, 
ket dagiti mamaingel maiccatda nga saan nga iti ima.
Ta dagiti matana addada cadagiti daldalan ti tao, 
ket isu kitkitaenna amin a pappapananna.
Awan ti sipnget wenno napuscol nga anniniwan, 
isu a paglemmengan coma dagiti managaramid ti kinadangkes.
Ta isu dina pay masapul nga otoben ti tao, 
tapno mapan coma iti sango ti Dios iti pannacaocom.
Burakenna dagiti mamaingel a tattao iti wagas a di-maawatan, 
ket isaadna dagiti sabali iti saadda.
Gapuna nga ammoenna dagiti ar-aramidda; 
ket idupalitna ida iti rabii, iti casta madadaelda.
Isu cabilenna ida a casda la dakes a tattao 
iti napanayag nga imatang dagiti sabsabali;
Agsipud ta simminada iti isusurot kencuana, 
ket dida kinayat ngaincancano iti aniaman cadagiti daldalanna:
Iti casta padatengenda ti asug ti napanglaw kencuana, 
ket isu impangagna ti asug ti maparigat.
No isu mangted talna, asino nga-rud ti macabalin a mangpabasol
Ket no ilemmengna ti rupana, asino ngarud ti macakita kencuana
Agpadpada a no maaramid coma iti maysa a nacion, wenno iti maysa a tao:
Tapno ti tao a nadangkes di agari, 
tapno awan coma ti mangallilaw cadagiti tattao.
Ta adda aya nagcuna iti Dios, 
Inturedco ti dusa, diacto mangranggasen uray caano.
Ti diac makita isurom caniac: 
No nagaramidac iti kinadangkes, isu ti diacto aramidenen uray caano?
Ti supapacna caslanto aya iti cayatmo, tapno isu paidem
Ta sica ti agpili coma, ket saan a siac: 
gapuna a saoem no ania ti ammon.
Tattao a mannacaawat saoendanto caniac, 
wen, tunggal masirib a macangngeg caniac:
Ni Job agsao nga awanan pannacaammo, 
ket dagiti sasaona saanda a nainsiriban.
Sapay coma ta masuut ni Job agingga iti panungpalan, 
agsipud ta iti panagsungbatna umasping cadagiti nadangcoc a tattao.
Ta inayonna ti kinasukir iti basolna; 
isu pagsipatenna dagiti imana iti tengngatayo; 
ket paaduenna dagiti sasaona a maibusor iti Dios.
Simmungbat manen ni Eliu ket kinunana,
Pagarupem a daytoy ti naincalintegan, 
ta cunaem, Ti kinalintegco adadda ngem iti kinalinteg ti Dios,
A cunaem, Ania a gundaway ti addanto kenca
Ket, ania a gunguna ti icutacto, a nangnangrona ngem no nagbasolac?
Sungbatancanto, 
ken cadagiti cadduam a naicuyog kenca.
Imatangam dagiti langlangit, ket kitaem; 
ket mingmingam dagiti tangatang, a nangatngatoda ngem sica.
No nagbasolca, ania ti maibanagmo a maibusor kencuana
Ket no dagita labsingmo umaduda, ania ti maaramidmo kencuana?
No nalintegca coma, ania ti maitedmo kencuana
Wenno ania ti awatenna ita imam?
Ta kinadangcocmo malinna ti mangranggas iti maysa a tao a cas kenca; 
ket ta kinalintegmo mabalinna ti manggunguna iti anac a lalaki ti tao.
Gapu iti kinaadu dagiti pammarigat isuda agickisda; 
Isuda umkisda iti tulong gapu iti tackiag ti maingel.
Ngem awan ti agcuna, Sadino ti yan ti Dios a Namarsua caniac, 
a mangted cancanta iti rabii,
Nga isuronatayo a nangnangrona ngem cadagiti an-animal ti daga, 
ken nangaramid cadatayo a nasirsirib ngem dagiti tumatayab cadagiti langlangit?
Sadiay umkisda, ngem awan ti sumungbat, 
agsipud iti tangsit dagiti tattao a managdacdakes.
Pudno ti Dios dinanto denggen ti ubaw nga asug, 
uray ti Mannacabalin dinanto icancano.
Nacarcaro pay intono cunaem a dica cumita kencuana, 
ti panggep adda iti sangona, ket agpannuraya kencuana!
Ngem ita agsipud ta isu saan a simmarungcar babaen ti pungtotna, 
dina met icancano umay iti palangguad;
Gapuna a ni Job agsao iti kinaubbaw; 
isu paaduenna dagiti sasao nga awanan panna-caammo.
Ni Eliu met intuloyna, ket kinunana,
Anusannac bassit, ket iparangarangconto kenca; 
ta addaanac pay laeng iti sumagmamano nga isao iti pannacabiang ti Dios.
Alaecto ti ammoc manipud adayu, 
ken ipaayconto ti kinalinteg iti Namarsua caniac.
Ta pudno a dagiti sasaoc saanda nga ulbod: 
ta ti naananay iti pannacaammo makicaddua kenca.
Adtoy, ti Dios mannacabalin, ket dina umsien ti siasinoman: 
isu mannacabalin iti pigsa ti pannacaawat.
Isu dina igaga ti biag ti nadangcoc, 
ngem itdenna iti maparigat ti calinteganda.
Isu dina isina dagiti matana iti nalinteg; 
ngem cadagiti ar-ari iti rabaw ti trono, 
isu isaadna ida iti agnanayon, ket maitan-ocda.
Ket no mabaludda coma cadagiti tul-ong a landoc, 
ken no matiliwda cadagiti taltali ti liday.
No casta iparangarangna cadacuada ti aramidda, 
ken dagiti labsingda, nga inar-aramidda met laeng a sipapalangguad.
Isu luctanna met ti lapayagda iti sursuro, 
ket agbilin nga agtuckiadda iti kinadangkes.
No isuda ipangag ken agservida kencuana
Isuda palabasenda dagiti aldawda iti kinarang-ay, 
ken dagiti tawenda cadagiti pacaayaywan.
Ngem no dida mangipangag, mapucawdanto iti campilan, 
ket mataydanto iti kinanengnengda.
Ngem dagiti nadangkes ti pusoda agurnongdan iti pungtot: 
isuda dida umawag ti tulong intono reppetenna ida.
Isuda matayda iti kinaagtutubo 
ket ti biagda mapucaw iti tengnga ti kinarugit.
Isu ispalenna dagiti mapaladingitan iti lidayda, 
ket luctanna ti lapayagda iti pannacaparigat.
Wen, isu kinayatnaca a guyuguyen manipud 
iti nasaem a ladingit nga agturong iti nalawa a disso nga awanan kinakipet; 
ket ti maisagana iti lamesaanmo mapno coma iti kinalucmeg.
Ngem sica napnoca iti panangipato ti nadangcoc: 
pannacaocom ken kinajusticia gemgemandaca.
Ta ti pungtot dinaca coma tignayen a maibusor cadagiti dusdusa; 
uray ti kinadackel ti subbot dinaca coma isiasi.
Macatulongto aya ta asugmo, tapno awanca coma iti pacarigatan, 
wenno amin dagiti pigsa ta bilegmo?
Dica calicaguman ti rabii, 
no dagiti tattao mapucasda iti yanda.
Agaluadca, dica ipapuso ti kinadangkes: 
ta daytoy pinilim addada ngem iti pannacaparigat.
Adtoy, ti Dios agaramid a sitatan-oc iti pannacabalinna; 
asino ti manursuro nga umasping kencuana?
Asino ti nangipacumit kencuana ti dalanna
Wenno asino ti macabalin a mangisao, sica inaramidmo ti kinakillo?
Lagipem tapno itan-ocmo ti aramidna, 
isu a nagdaniwan dagiti tattao.
Amin a tattao kimmitada sadiay; 
isu ti imatangan ti tao idiay adayu.
Adtoy, ti Dios dackel, ket isu ditayo ammo; 
ti bilang dagiti tawtawenna di-matonton.
Ta ipangatona dagiti tedted ti danum, 
a pagbalinenna a tudo nga aggapu iti alingasawna.
Nga dagiti tangatang ibucbucda 
ken itedtedda nga aglaplapusanan iti tao.
Wen, maawatan aya ti siasinoman dagiti panangiwaras cadagiti ul-ulep, 
dagiti panaggurrood ti linogna?
Adtoy, isu isacnapna ti lawagna a mailicmut kencuana; 
ket abbonganna ti tucoc ti taaw.
Ta iti pannacaaramat dagitoy ocomenna dagiti il-ili; 
isu mangted iti nawadwad a taraon.
Isu abbonganna dagiti imana iti sal-it, 
ket isu ti bilinenna a mangpunta iti puntaan.
Ti daranudorna ibagana iti maipanpan kencuana, 
castamet dagiti an-animal ti maipapan ti bagio a sumungad.
Wen, ti daytoy agpgerger tipusoc, 
ket aggaraw iti yanna.
Denggem, O, denggem ti aweng ti timecna, 
ken ti daranudor a rumuar iti ngiwatna.
Isu ibaonna iti baba iti amin a langit, 
ken ti sal-itna cadagiti pungto ti daga.
Calpasanna ti maysa a timec agungor; 
isu aggurrood iti timec ti kinadayagna; 
ket dina tenglen dagiti sal-it intono mangngeg ti timecna.
Ti Dios aggurrood a nacascasdaaw iti timecna; 
dadackel a banag ti aramidenna, a ditayo maawatan.
Ta cunana iti nieve, Agtinnagca iti daga; 
casta met iti arbis ti tudo, 
ken cadagiti ar-arbis ti mannacabalin a tudona.
Isu tactakenna ti ima ti tunggal tao, 
tapno amin dagiti tattao nga inaramidna isu ti ammoenda coma.
Iti casta dagiti an-animal sumrecda cadagiti supsuppoc, 
ket agtaengda cadagiti gucayabda.
Aggapu iti silid ti abagatan rummuar ti bagio, 
ket ti lam-ec aggapu iti amianan.
Gapu iti anges ti Dios ti hielo maited; 
ken ti caacaba dagiti dandanum mapaakikid.
Wen, paawitanna ti napuscol nga ulep iti alnaab; 
isu iwarasna ti ulep iti sal-itna:
Ket maipusipus gaput iti panangiturongna, 
tapno isuda aramidenda coma ti aniaman nga ibilinna cadacuada 
iti rabaw ti pagnaedan a lubong;
No isu maipaay coma iti pammagbaga, wenno maipaay coma iti dagana, 
wenno maipaay iti kinamanangnga asina nga isu paumayenna.
Ipangagmo daytoy, O Job: 
agtacderca a sitatalna, ket otobem dagiti nacascasdaaw nga ar-aramid ti Dios.
Ammom aya no casano ti panangicumit ti Dios ti bilinna cadacuada, 
ket paraniagenna ti sal-it ti ulepna?
Ammom aya dagiti panagtitimbeng dagiti ul-ulep, 
dagiti nacascasdaaw nga ar-aramid daydiay a naananay iti pannacaammo?
No casano a dagiti cawesmo mapapudotda, 
no ti daga natalna gapu iti abagat?
Mabalinmo aya ti makipagiwaras kencuana iti tangatang 
a napigsa a cas iti sinucog a sarming?
Isurom cadacami no ania ti saoenminto kencuana; 
ta dicami maornos ti bitlami gapu iti kinasipnget.
Maibaganto aya kencuana a cayatco ti agsao
Wenno cayat aya coma ti tao nga isu matilmon coma?
Ket ita dagiti tattao dida kitaen ti lawag nga agraniag cadagiti tangatang; 
ngem ti angin lumabas, ket dalusanna ida.
Aggapu iti amianan rummuar ti binalitocan nga annaraar: 
ti Dios adda kencuana ti nacakigkigtot a kinadayag.
Maipanggep iti Mannacabalin, isu ditay masukimat: 
isu ti mangnibinibi iti pannacabalin; 
ket iti kinajusticia ken nawadwad a kinalinteg isu dinto mangpaliday.
Dagiti tattao agbutengda ngarud kencuana; 
isu dina padayawan dagiti asinoman a mamasirib ti puso.
Idin ni Jehova simmungbat manipud iti alipugpug, ket kinunana,
Asino daytoy a mangpasipnget iti patigmaan, 
babaen cadagiti sasao nga awanan pannacaammo?
Baricsam ita dagita lomom a cas maysa a lalaki; 
ta agkiddawacto kenca, ket ipalawagnmonto caniac.
Sadino aya ti yanmo idi incabilco dagiti pammuun ti daga
Ipalawagmo no adda pannacaawatmo.
Siasino aya ti nangeddeng cadagiti rucodna, no ammom
Wenno, asino aya ti nangyunnat iti pagrucod iti rabawna?
Iti sadino aya ti nacaicapetan dagiti pamuunna
Wenno asino ti nangicabil iti bato a pasulina,
Idi dagiti bitbitwen ti agsapa nagdaniwda a sangsangcamaysa, 
ken amin dagiti annac a lallaki ti Dios dimmirida gapu iti rag-o?
Wenno asino aya ti nangpunit ti taaw cadagiti ruruangan, 
idi timpuar, cas no rimmuar iti tian?
Idi inaramidco dagiti ulep a cawesna, 
ken nacarao a sipnget a maysa a barikes a maipaay kencuana,
Ket sinenalac a maipaay kencuana ti beddengco, 
ket insaadco dagiti balbalunet ken ruruangan,
Ket kinunac, Agindgga ditoy umaycanto, ngem saan nga adadayu; 
ket ditoy maitaengto dagiti napusong a dalluyonmo!
Binilinmo aya ti bigat nanipud panangrugi dagiti aldawmo, 
ken inaramidmo a ti bannawag ammoenna ti yanna;
Tapno danonenna coma dagiti pungto ti daga, 
ket ti nadangcoc maiwagwag a mairuar kencuana?
Isu ti mabaliwan a cas pila iti baba ti pagtimbrean; 
ket amin dagiti banbanag agparangda a cas maysa a cawes:
Ket cadagiti nadangcoc ti lawagda maipaid, 
ket ti naitayag a tackiag mabungtol.
Simrecca aya cadagiti ub-ubbog ti taaw
Wenno nagnaca aya cadagiti caungan ti yuyeng?
Naipaltiing aya kenca dagiti ruangan ni patay
Wenno nakitam aya dagiti ruangan ti aniniwan ni patay?
Naawatam aya ti daga iti caacabana
Ipalawagmo, no ammon ida amin.
Sadino ti yan ti dalan agingga iti pagnaedan ti lawag
Ket ti maipan iti sipnget, sadino ti yan ti dissona.
Tapno ipanmo coma iti beddengna, 
ken tapno lasinem coma dagiti dandana agingga idiay balayna?
Awan duadua, sica ammom ta nayanacca idin, 
ket ti bilang dagiti aldawmo dackel!
Simrecca aya cadagiti pagidulinan ti nieve, 
wenno nakitam dagiti pagidulinan ti uraro,
Nga insangratco a maibusor iti pannawen ti riribuc, 
maibusor iti aldaw ti bacal ken gubat?
Iti ania a wagas ti panagbingay ti lawag, 
wenno panagsacnap ti casaor iti rabaw ti daga?
Asino ti nangcali iti maysa a canal a maipaay iti layus, 
wenno maysa a dalan a maipaay iti sal-it ti gurrood;
Tapno pagtudoenna iti daga nga awan ti agyan a tao; 
wenno iti let-ang, nga awan matagtagitao;
Tapno pennekenna ti walang ken langalang a daga, 
ken tapno patuboenna ti naganus a root?
Adda aya ama ti tudo
Wenno asino ti nangputot cadagiti tedted ti linnaaw?
Asino ti akintian ti rinuaran ti hielo
Ket ti napusacsac nga amor ti langit, asino ti nangpataud kencuana?
Dagiti dandanum aglemmengda ket agbalinda a cas bato, 
ket iti rabaw ti taaw agbalay.
Mareppetmo aya ti rummuoc dagiti Pleiades, 
wenno mapalucayam dagiti patapat ti Orion?
Maidalanmo aya dagiti Mazzaroth iti pannawenda
Wenno maiturongmo aya ti Osa agraman cadagiti bunggoyna?
Ammom aya dagiti al-alagaden dagiti langlangit
Mapasingkedam aya ti pagturayan ti daga?
Maingatom aya ta timecmo cadagiti ulep, 
tapno ti kinaadu dagiti danum maabbongandaca coma?
Maibaonmo aya dagiti sal-it, tapno mapanda coma, 
ken cunaenda kenca, Addacami ditoy?
Asino ti nangicabil iti sirib cadagiti akinuneg a paset
Wenno asino ti nangted ti pannacaawat iti isip.
Asino ti macabilang cadagiti ul-ulep gapu iti sirib
Wenno asino ti macaibucboc cadagiti botella ti langit,
Intono ti tapoc agtutukel, 
ken dagiti bingbingcol agtutukelda a nairut?
Maanupmo aya ti tinucmaam a maipaay iti cabaiyan a leon, 
wenno mapnecmo ti gartem dagiti agtutubo a leon,
Intono agiddada cadagiti gucayabda, 
ket agtaengda iti suppoc tapno agsanebda?
Asino ti mangisagana iti wac ti tucmaanna, 
intono dagiti orbonna agpuccawda iti Dios, 
ket agcallautangda gapu iti kirang ti taraon?
Ammon aya no caano a pannawen ti panagpasngay dagiti atap a calcalding a taga banbantay
wenno mapadtuam aya no caano ti panaganac dagiti ugsa?
Mabilangmo aya dagiti bulbulan a panagsicugda
Wenno ammom aya no caano ti panagpasngayda?
Irucobda dagiti bagida, ipasngayda dagiti urbonda, 
ipugsoda dagiti tuocda.
Dagiti urbonda agbalinda a napigsa, isuda dumackelda iti nalayang nga away; 
isuda pumanawda ket dida sumubli manen.
Siasino ti nangibulos iti asno nga atap
Wenno siasino ti nangbucra cadagiti reppet ti nasiglat nga asno?
Isu nga akimbalay ti inaramidco idiay let-ang, 
ken agtaeng iti disso a caapayaan?
Isu abienna ti gologolo ti ili, 
dina met denggen ti ickis ti agpaguyod?
Ti intar dagiti banbantay isu ti pagarabanna, 
ket sapulenna ti amin a nalangto.
Maay-ayonto aya ti vaca nga atap nga agservi kenca
Wenno agtaengto aya iti denna ti colloongmo?
Masingdanam aya ti vaca nga atap iti singdanna idiay gulis
Wenno caraycayannanto aya dagiti loblobong iti licudam?
Agtaleccanto aya kencuana agsipud ta ti pigsana dackel
Wenno ipaaywanmonto aya kencuana ti aramidmo?
Agtaleccanto kencuana, 
nga isangpetnanto iti balay ta bukelmo, 
ken urnongennanto ti iric ti pagtaltagam?
Dagiti payac ti avestrus agpayacpacda a sipupusong; 
ngem isuda aya dagiti pawis ken lawi ti ayat?
Ta isu ibatina dagiti itlogna idiay daga, 
ket papudotenna ida idiay tapoc,
Ket malipatanna a mabalin a baddeken ida iti saca, 
wenno ti atap nga animal mabalinna a payaten ida.
Isu agaramid a sicacas-ang cadagiti urbonna a cas la dina cucua ida; 
nupay ti aramidna kinaubbaw, isu awanan danag;
Agsipud ta ti Dios imparitna kencuana ti sirib, 
isu dina imbingayan iti pannacaawatna.
Iti aniaman a pannawen a panagbicagna, 
isu abienna ti cabayo ken ti agsacay kencuana.
Intedmo aya ti bileg ti cabayo
Kinawesam aya ti tengngedna iti agtaytayegteg a pargayen?
Isu inaramidmo aya a lumagto a cas dudon
Ti dayag ti panagbangesna nacakigkigtot.
Isu curobanna ti lobong, ket agrag-o iti pigsana: 
isu rumuar a sumabet cadagiti nagigam a tattao.
Rabrabakenna ti buteng, ket saan nga agcullayaw; 
isu dina tallicudan ti campilan.
Ti taguban agaweng a maibusor kencuana, 
ti agsilap a gayang ken duros.
Isu tilmonenna ti daga iti rungsot ken unget; 
dina patien nga isu ti timec ti tangguyob.
No la ket ta agaweng ti tangguyob isu cunana, Aha
ket isu masay-upna ti bacal manipud adayu
Ti daranudor dagiti cacapitan ken ti dir-i.
Gapu aya iti siribmo ti tumangcayagan ti sawi, 
ket yucradna dagiti payacna iti agpaabagatan?
Gapu aya iti bilinmo ti ngumataon ti aguila, 
ket aramidenna ti umocna idiay ngato?
Idiay bato agtaeng, ket aramidenna ti balayna, 
idiay derraas ti bato, ken iti sarikedked.
Manipud sadiay siimenna ti tucmaan; 
dagiti matana siputanda daydiay manipud adayu.
Dagiti urbonna met susupenda ti dara: 
ket isu adda idiay yan dagiti napapatay.
Ni Jehova simmungbat manen ken Job, ket kinunana,
Ti managdillaw makisusicto aya iti Mannacabalin
Ti makisupiat iti Dios isu sumungbat coma.
Idin ni Job simmungbat ken Jehova, ket kinunana,
Adtoy, bassit ti caicariac; anianto ti isungbatco kenca
Iyapputco ti imac iti ngiwatco.
Iti naminsan nagsaoac, ket diacto sumungbat; 
wen, iti mamindua, ngem diac maituloyen.
Idin ni Jehova simmungbat ken Job nanipud iti alipugpug, ket kinunana,
Baricsam ita dagita lomom a cas iti maysa a lalaki; 
agkiddawacto kenca, ket agpalawagca caniac.
Aw-awanemto laeng aya ti panangocomco
Pabitdutennacto aya, tapno mapalintegca coma?
Wenno adda aya maysa a tackiagmo a cas iti Dios
Ket macagurroodca aya iti maysa a timec a cas kencuana?
Arcosam ita ta bagim iti kinadaeg ken tan-oc; 
ket agcawesca iti dayaw ken dayag.
Ibucbucmo dagiti agliplipias a pungtotmo; 
ket kitaem iti tunggal maysa a napalangguad, ket isu ti itulmengmo.
Kitaem iti tunggal maysa napalangguad, ket isu ti pagbabaem; 
ket talaytayem ti nadangcoc idiay pagtacderanna.
Ilemmengmo ida a padapada idiay tapoc; 
patapatam dagiti ruprupada idiay nalemmeng a disso.
Iti casta siac ipudnocanto met a ta imam met laeng 
a canawan ispalennacanto.
Adtoy ita, ti hipopotamo nga inaramidco a cas met kenca; 
isu mangan iti root a cas iti vaca.
Adtoy ita, ti pigsana adda cadagiti lomona, 
ket ti pigsana adda cadagiti piskel ti tianna.
Isu garawenna ti ipusna a cas maysa a cantingen: 
dagiti pennet dagiti loppona mapagcacamangda.
Dagiti tulangna cacasda la tubong a gambang; 
dagiti camcamengna umaspingda cadagiti balunet a landoc.
Isu ti cangronaan cadagiti aramid ti Dios: 
isu laeng a namarsua kencuana ti nangted kencuana iti campilanna.
Pudno a dagiti banbantay isu ti ipaltuadanda iti taraon, 
idiay pagay-ayaman dagiti amin nga an-animal ti away.
Isu agidda iti siroc dagiti caycayo a lutos, 
idiay suppoc ti catagingtingan ken idiay alog.
Dagiti cayo a lutos iyarpawda kencuana ti linongda; 
dagiti lanlanut ti waig ti mangalicubcub kencuana.
Adtoy, no maysa a carayan aglabiang, isu ti di agpigerger; 
isu natalged, nupay no ti Jordan dumackel met laeng agingga iti ngiwatna.
Isu maalanto aya ti siasinoman intono adda a sisasalucag, 
wenno masalputnanto ti agongna iti silo?
Mairuarmo aya ti buaya babaen iti maysa a banniit
Wenno mairutam aya ti dilana iti maysa a lubid?
Maicabilmo aya ti maysa a tali idiay agongna
Wenno salputem aya ti sangina iti maysa a lawin?
Agaramidto aya cadagiti adu a dawdawat kenca
Wenno mangisaonto aya kenca cadagiti nalamuyot a sasao?
Makianamongto aya kenca iti maysa a tulag, 
tapno alaem coma a maysa nga adipen iti agnanayon?
Makiay-ayamcanto aya kencuana a cas iti maysa a tumatayab
Wenno isu ti reppetemto aya a maipaay cadagiti babbalasangmo?
Ti bunggoy dagiti cumacalap tagilacoendanto aya
isu ti bingayendanto aya iti tengnga dagiti agtagtagilaco.
Mapunnom aya ti cudilna cadagiti sinimaam a landoc, 
wenno ti olona cadagiti gayang ti ican?
Ipataymo ta imam kencuana; lagipem ti bacal, 
ket dica aramidenen ti casta.
Adtoy, ti panangnamnama kencuana ubbaw; 
dinto aya maupay ti asinoman a cumita kencuana.
Awan ti cauyungan nga agtured a mangriing kencuana; 
asino ngarud ti macapagtacder iti sangoanac?
Asino ti nangted nga immuna caniac tapno agbayadac kencuana
Ti aniaman nga adda iti baba ti amin a langit cucuac.
Diacto agulimec a maipapan cadagiti camcamengna, 
wenno iti mannacabalin a pigsana, wenno iti naimbag a bagina.
Asino ti macarabsut iti akinruar nga aruatenna
Asino ti macagteng iti uneg dagiti sangina?
Asino ti macalucat cadagiti ruangan ti rupana
ti aglicmut cadagiti ngipenna nacakigkigtot.
Dagiti nalagda a sicsicna isuda dagiti pagtangsitna
Agpunitda a sangsangcatipon a cas iti maysa a naripcan a tanda.
Casta ti idedecket ti maysa iti sabali, 
nga awan ti angin a macastrec iti baetda.
Isuda matiponda iti maysa ken maysa; 
isuda agdedecketda, iti casta dida mapagsina.
Dagiti panagbabaenna, mangisilnagda iti lawag, 
ket dagiti matana casda la cadagiti calub ti mata ti bigat.
Iti ngiwatna rumuar ti mangpasged cadagiti aluten a pagsilaw
Ket dagiti arisangasang ti apuy agrissicda.
Cadagiti abut ti agongna rumuar ti maysa nga asoc, 
cas iti maysa a lumlumuag a banga ken cadagiti mapupuuran a badobadoc.
Ti angesna pasgednna dagiti uging, 
ket maysa darang ti rumuar iti ngiwatna.
Idiay tengngedna agnaed ti pigsa, 
ket ti nacakigkigtot agsala iti sangoananna.
Dagiti paspaset ti lasagna matiptiponda: 
isuda nalagdada kencuana; isuda dida macuti.
Tipusona di-magunay cas maysa a bato; 
wen, di-magunay a cas iti akinbaba a bato ti gilingan.
No bumangon, agbuteng dagiti mannacabalin: 
gapu iti lagaw agmauyongda.
No ti maysa iduyocna kencuana ti campilan, awan magungunana: 
wenno ti pica, ti gayang, wenno ti natarumamis a daga.
Isu ibilangna ti landoc a cas garami, 
ket ti gambang a cas matumoy a cayo.
Isu ti saan a mapagtaray ti pana: 
dagiti batbato a maipallatibong agbalinda kencuana a punget ti garami.
Dagiti pangpang-or maibilangda a cas punget ti garami: 
isu catawaanna iti panagtayab ti gayang.
Dagiti akinbaba a paspasetna caslada cadagiti natadem a gibgibac, 
isu yucradna a cas a pagregnas iti rabaw ti pitac.
Isu palluagenna ti yuyeng a cas maysa a banga: 
isu paburkenna ti taaw a cas maysa a banga ti sapsapo.
Isu parangrangenna ti danana iti licudanna; 
pagarupen ngata a ti yuyeng aguban.
Iti rabaw ti daga awan ti caaspingna, 
a maaramid nga awan ti buteng.
Isu matmatanna ti isu-amin a nangato: 
isu ti ari dagiti amin nga annac a lallaki ti kinapusong.
Idin ni Job simmungbat ken Jehova, ket kinunana,
Ammoc a sica maaramidmo amin dagiti banbanag, 
ket awan panggepmo a mabalin a tubenen.
Siasino daytoy a mangilimed iti patigmaan nga awanan pannacaawat
Gapuna a binalicasco ti diac naawatan, 
banbanag a nacascasdaaw caniac a diac naammoan.
Umararawac kenca, denggem, ket agsaoacto; 
agkiddawacto kenca, ket ipalawagmo caniac.
Nangngeganca idi gapu iti panagdengngeg ti lapayag; 
ngem ita ti matac makitanaca:
Gapuna a guraec ti bagic, 
ket agbabawiac iti tapoc ken dapdapo.
Ket napasamac, a calpasan ti panangisao idi ni Jehova cadagitoy a sasao ken Job, ni Jehova kinunana ken Elifaz a Temanita, Ti ungetco bumara a maibusor kenca, ken maibusor cadagiti dua a gagayyemmo; ta dicayo insao ti maipanpan caniac iti banag a nalinteg, cas insao ni adipenco a Job.
Ita ngarud mangalacayo cadagiti pito a vaca, ken pito a carnero, ket incayo ken adipenco a Job, ket idatagyo gapu cadacayo ti daton a mapuuran; ket ni adipenco a Job icararagannacayonto; ta isu awatecto, tapno diac aramiden cadacayo cas iti kinamaagyo: ta dicayo insao ti maipapan caniac iti banag a nalinteg, cas inaramid ni adipenco a Job:
Iti casta da Elifaz a Temanita ken Bildad a Suhita ken Sofar a Naamatita napanda, ket inaramidda ti cas imbilin ni Jehova cadacuada: ket ni Jehova inawatna ni Job,
Ket ni Jehova imbaw-ingna ti pannacacayaw ni Job, idi nga incararaganna dagiti gagayemna; ket ni Jehova intedna ti mamindua a cas iti adda kencuana idi damo.
Idin immayda kencuana dagiti amin a cacabsatna a lallaki ken babbai, ken amin dagiti caimimuanna idi, ket nakicaanda iti tinapay kencuana idiay balayna: ket nagleddaangda kencuana, ket isu ti liniwliwada maipapan iti dakes nga impaay ni Jehova kencuana: tunggal tao met nangted kencuana iti sangcapisi a cuarta, ken tunggal maysa ti maysa a singsing a balitoc.
Iti casta ni Jehova binendicionanna ti naud-udi a tungpal ni Job a nangnangrona ngem idi panangrugina: ket isu naddaan iti sangapulo ket uppat a ribu a carcarnero, ken innem a ribu a camcamello, ken sangaribu a casangolan a vacvaca, ken sangaribu nga as-asna.
Isu naaddaan met iti pito nga annac a lallaki ken tallo a babbai.
Ket isu ingaladna iti nagan ti inauna, Jemima; ket iti nagan ti maicaddua, Cesia, ket iti nagan ti maicatlo, Kerenhappuc.
Ket iti amin a daga saan idi a nasaracan ti babai a casta ti caimnasda a cas cadagiti annac a babbai ni Job: ket ni amada iniccanna ida iti tawid a mairaman cadagiti cacabsatda a lallaki.
Ket calpasan daytoy ni Job nagbiag bayat iti sangagasut ket uppat a pulo a tawen ket nakitana dagiti annacna a lallaki, ken dagiti annac a lallaki, agingga iti maicapat a caputotan.
Iti casta ni Job idinto a lacay ken napno cadagiti aldaw natay.