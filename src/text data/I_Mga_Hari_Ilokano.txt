I AR-ARI 
Ti kinalacay ni David
Ket ni ari David lacayen ken napacsuyanen cadagiti tawenna; ket isu binongonda cadagiti luplupot, ngem saan a pimmudot.
Gapuna a kinuna dagiti adipenna kencuana: Isapulan ti ari nga apoc iti maysa a balasang a virgen: ket isu agtacder coma iti sango ti ari, ken agservi kencuana, ket agidda iti saclotna, tapno ti ari nga apoc mapudutan.
Iti casta nagsapuda iti maysa a balasang a naimnas cadagiti amin a sacup ti Israel, ket nasaracanda ni Abisag a Sunamita, ket isu impanda iti ari.
Ket ti balasang naimnas unay idi; ket nagservi iti ari, ken nagannong kencuana; ngem isu saan a tinignay ti ari.
Idin ni Adonia nga anac ni Haguit intan-ocna ti bagina met laeng, a kinunana: Siac ti agari: ket nangisagana cadagiti luglugan, ken lallaki nga agcabayo, ken limapulo a lallaki nga agtaray iti sangoananna.
Ni Adonia panggepenna ti agari
Ket saan a pinaliday ni amana uray caano iti panagcunana: Apayapay nga inaramidmo ti casta
Ket nataer met unay a lalaki; ket nayanac a sumaganad ken ni Absalom.
Ket nakisao cada Joab nga anac a lalaki ni Sarvia, ken Abiatar a padi; ket idinto a sinurotda ni Adonia isu ti tinulonganda.
Ngem ni Sadoc a padi, ken ni Banaya nga anac a lalaki ni Joiada, ken ni Natan a mammadto, ken ni Semei, ken ni Reihi, ken dagiti mamaingel a lallaki nga adda idi ken David saanda a kimmanunong ken Adonia.
Ket ni Adonia nagparti cadagiti carcarnero ken vacvaca ken dagiti pinalucmeg iti denna ti bato ti Zohelet, nga adda iti denna ti En-rogel; ket inawisna amin dagiti cacabsatna nga annac a lallaki ti ari, ken amin dagiti lallaki ti Juda nga ad-adipen ti ari:
Ngem ni Natan a mammadto, ken ni Banaya, ken dagiti mamaingel a lallaki, ken ni Salomon a cabsatna, saanna ida nga inawis.
Idin ni Natan nakisao ken Bat-seba nga ina ni Salomon, a cunana, Dica aya nangngegan nga agari ni Adonia nga anac ni Haggit, ket ni David nga apotayo dina naammoan?
Ita ngarud umayca, dawatec kenca, a palubusannac a bagbagaanca, tapno mabalinmo nga ispalen ti biagmo met laeng ken ti biag ni anacmo a Salomon.
Inca ket sumrecca ken ari David, ket cunaem kencuana, O ari nga apoc, Dica aya sinapataan iti adipenmo, a kinunam, Pudno unay a ni Salomon nga anacmo agarinto iti calpasac, ket isu agtugawto iti tronoc
apayapay ngarud a ni Adonia agari?
Adtoy, iti bayat nga agsasaoca pay laeng idiay iti ari, siac met sumrecacto a sumaruno kenca, ket panecnecacto dagiti sasaom.
Ti panagdawat ni Bat-seba.
Ket ni Bat-seba napan simrec iti ari iti siled: ket ti ari lacayen unay idi; ket ni Abisag a Sunamita aganannong idi iti ari.
Ket ni Bat-seba nagrucnoy, ket nagrucbab iti ari
Ket ti ari kinunana, Ania ti cayatmo?
Ket isu kinunana kencuana, Apoc sica insapatam gapu ken Jehova a Diosmo iti adipenmo, a kinunam, Pudno unay a ni Salomon nga anacmo agarinto iti calpasac, ket isu agtugawto iti tronoc.
Ket ita, adtoy, ni Adonia agari; ket sica, O ari nga apoc, dica naammoan:
Ket isu nagparti cadagiti vacvaca ken cadagiti pinalucmeg ken carcarnero iti nawadwad, ket inawisna amin dagiti anac ti ari, ken ni Abiatar a padi, ken ni Joab a capitan ti buyot; ngem ni Salomon nga adipenmo dina inawis.
Ket sica, O ari nga apoc, dagiti matmata ti amin nga Israel sikikitada kenca, tapno ibagam cadacuada no siasino ti agtugawto iti trono ti ari nga apoc iti calpasanna.
No saan mapasamacto, no ti ari nga apoc makiturogton cadagiti ammana, a siac ken ni anacco a Salomon maibilangcamto a macadadael.
Ket, adtoy, iti bayat nga agsasao pay laeng iti ari, ni Natan a mammadto simrec.
Ket imbagada iti ari, a kinuna, Adtoy, ni Natan a mammadto
Ket idi nacastrec iti sango ti ari inrucnoyna met ti rupana iti baba iti sango ti ari.
Ket ni Natan kinunana, O ari nga apoc, kinunam aya, Ni Adonia agarinto iti calpasac, ket isu agtugawto iti tronoc?
Ta isu simmalog ita nga aldaw, ket nagparti cadagiti vacvaca ken dagiti pinalucmeg ken carcarnero iti nawadwad, ket inawisna amin dagiti anac ti ari, ken dagiti cacapitan ti buyot, ken ni Abiatar a padi; ket, adtoy, isuda mangmangan ken agiinumda iti sangona, ket cunada, Agbiag coma a manayon ni ari Adonia.
Ngem siac, siac nga adipenmo, ken ni Sadoc a padi, ken ni Banaya nga anac a lalaki ni Joiada, ken ni Salomon nga adipenmo, dinacami inawis.
Daytoy a banag naaramid aya gapu iti ari nga apoc, ket dica impakita cadagiti ad-adipenmo no siasino ti agtugaw iti trono ti ari nga apoc iti calpasanna?
Idin ni ari David simmungbat ket kinunana: Ayabam caniac ni Bat-seba
Ket isu simrec iti sango ti ari, ket nagtacder iti sango ti ari.
Ket ti ari nagsapata, ket kinunana, Cas ni Jehova sibibiag, isu a nanubbot ti cararuac iti amin a pacarigatan,
Pudno unay a cas insapatac kenca gapu ken Jehova a Dios ti Israel, a kinunac, Ni Salomon nga anacmo agarinto a di bumurong iti calpasac, ket isu agtugawto iti tronoc iti saadco; pudno unay a casta ti aramidecto ita nga aldaw.
Idin ni Bat-seba inrucnoyna ti rupana iti baba, ket nagrucbab iti ari, ket kinunana, Agbiag coma ni ari David nga apoc iti agnanayon.
Ket ni ari David kinunana, Ayabanyo caniac ni Sadoc a padi, ken ni Natan a mammadto, ken ni Banaya nga anac a lalaki ni Joiada
Ket isuda simrecda iti sango ti ari.
Ket ti ari kinunana cadacuada: Icuyogyo cadacayo dagiti ad-adipen ti apoyo, ket pasacayenyo ni Salomon nga anacco iti mulo a cucuac, ket isu isalogyo sadi Gihon:
Ket isu ti pulotan coma sadiay ni Sadoc a padi ken ni Natan a mammadto nga agari iti Israel; ket pagunienyo ti tangguyob, ket cunayo, Agbiag coma a manayon ni ari Salomon.
Calpasanna sumang-atcayto iti licudanna, ket umayto ket agtugawto iti tronoc; ket agarinto iti saadco; ta isu ti dinutocco a pangolo iti Israel ken iti Juda.
Ket ni Banaya nga anac ni Joiada simmungbat iti ari, ket kinunana, Sapay coma: ni Jehova a Dios ti ari nga apoc, cunaenna coma ti casta met.
No casano ti caadda idi ni Jehova iti ari nga apoc, casta met coma ti caaddana ken Salomon, ket aramidenna coma ti tronona a dacdackel ngem iti trono ti apoc nga ari David.
Iti casta ni Sadoc a padi, ken ni Natan a mammadto, ken ni Banaya nga anac ni Joiada, ken dagiti Cereteos ken dagiti Peleteos, simmalogda, ket pinasacayda ni Salomon iti mulo ni ari David, ket isu impanda sadi Gijon.
Ket ni Sadoc a padi nangala iti sangasara a lana iti Tabernaculo, ket pinulotanna ni Salomon
Ket isuda pinagunida ti tangguyob; ket amin dagiti tattao kinunada, Agbiag coma a manayon ni ari Salomon.
Ket amin dagiti tattao simmang-atda iti licudanna, ket dagiti tattao nagpagunida cadagiti flauta, ken nagragragsacda iti dackel a ragsac, iti casta ti daga nagrengngat gapu iti unida.
Ket ni Adonia ken amin dagiti naawis nga adda kencuana nangngegda idi a lepleppasda a nangan
Ket idi nangngeg ni Joab ti aweng ti tangguyob, kinunana: Ania ti gapuna nga adda daytoy nga aweng ti ili nga agariwawa?
Iti bayat nga agsasao pay laeng, adtoy, ni Jonatan nga anac ni Abiatar a padi dimteng: ket ni Adonia kinunana, Sumrecca; ta lalakica a maicari, ket mangyegca cadagiti naimbag a damdamag.
Ket ni Jonatan simmungbat ket kinunana ken Adonia, Pudno unay a ni ari David nga apotayo pinagarina ni Salomon:
Ket ti ari imbaonna a caduana ni Sadoc a padi, ken ni Natan a mammadto, ken ni Banaya nga anac ni Joiada, ken dagiti Cereteos ken dagiti Paleteos; ket isu ti pinasacayda iti mulo ti ari;
Ket ni Sadoc a padi ken ni Natan a mammadto isu pinulotanda nga ari; idiay Gihon ket manipud sadiay simmang-atda a siraragsac, iti casta a ti ili nagcallangugan
Daytoy ti aweng a nangngegyo.
Ket ni Salomon met agtugtugaw iti trono ti pagarian.
Ket maysa pay dagiti adipen ti ari immayda tapno bendicionanda ni ari David nga apotayo, a kinunada, Ti Diosmo aramidenna coma ti nagan ni Salomon a naimimbag ngem iti naganmo, ken aramidenna coma ti tronona a dacdackel ngem iti tronom: ket ti ari nagrucob iti pagiddaan.
Ket castoy met ti kinuna ti ari, Madaydayaw coma ni Jehova a Dios ti Israel, isu a nangted ti maysa nga agtugaw iti tronoc ita nga aldaw, nga isu ti makita dagiti matac met laeng.
Ket amin dagiti inawis ni Adonia nagkigtotda, ket timmacderda, ket napan ti tunggal lalaki iti dalanna.
Ket ni Adonia nagbuteng gapu ken Salomon; ket timmacder, ket napan, ket kimpet cadagiti sarsara ti altar.
Ket naibaga ken Salomon, a nacuna, Adtoy, ni Adonia sibubuteng ken ari Salomon; ta adtoy, isu kimpet cadagiti sarsara ti altar, a cunana, Isapata coma caniac ni ari Salomon nga umuna a dinanto papatayen ti adipenna iti campilan.
Ket ni Salomon kinunana, No isu agparangto a maicari a lalaki, awanto ti matnag a maysa a boocna iti daga; ngem no masaracan ti kinadakes kencuana, matayto.
Iti casta ni ari Salomon nagbaon, ket isu inyulogda manipud iti altar
Ket isu napan ket nagrucbab ken ari Salomon; ket ni Salomon kinunana kencuana, Inca iti balaymo.
Ti panangbilin ni David ken ni Salomon
Ngem dagiti aldaw nga ipapatay ni David immasidegdan ket incumitna ken Salomon nga anacna, a kinunana,
Siac agturturungacon iti dalanen ti isu-amin a daga: bumilegca ngarud, ket aglalakica;
Ket aluadam ti incumit ni Jehova a Diosmo, a magnaca cadagiti daldalanna, a salimetmetam dagiti al-alagadenna ken dagiti bilbilinna, ken dagiti linlintegna, ken dagiti pammanecnecna, a mayannurot iti adda a naisurat iti linteg ni Moises, tapno rumangayca iti amin nga aramidem, ken uray sadino a pagsublisubliam;
Tapno ni Jehova pasingkedanna coma ti saona a sinaona a maipanggep caniac, a kinunana, No dagiti annacmo aluadanda ti dalanda, a magnada iti sangoc iti kinapudno a buyogen ti amin a pusoda ken buyogen ti amin a cararuada, dicanto macurangan (kinunana) iti maysa a lalaki iti trono ti Israel.
Maysa pay sica ammom met ti inaramid caniac ni Joab nga anac ni Sarvia, ti inaramidna met laeng cadagiti dua a cacapitan dagiti buybuyot ti Israel, ni Abner nga anac ni Ner, ken ni Amasa nga anac ni Jeter, isuda a pinatayna, ket nangibuyat ti dara ti pannakigubat iti bayat ti kinatalna, ket nangicabil ti dara ti pannakigubat iti barikes nga adda idi cadagiti lomona, ken cadagiti zapatos nga adda idi cadagiti sacana.
Aramidem ngarud ti mayannurot iti kinasiribmo, ket dica ipalubos a ti ubanan nga olona bumaba a sitatalna iti Tanem.
Ngem ipakitam ti caasi cadagiti annac ni Barzillai a Galaadita, ket maibilangda coma cadagiti mangan iti lamesaanmo; ta iti castoy immasidegda caniac idi itartarayac ni Absalom a cabsatmo.
Ket, adtoy, adda kenca ni Semei nga anac ni Gera a Benjamita, a taga Behurim, isu a nangilunod caniac iti nacaro a panangilunod idi aldaw a napanac sadi Mahanaim; ngem isu simmalog a simmabet caniac idiay Jordan, ket sinapataac kencuana gapu ken Jehova, a kinunac, Saancanto a papapatay iti campilan.
Ita nupay casta isu dica ibilang nga awanan biddut, ta lalakica a masirib; ket ammomto ti rebbengmo nga aramiden kencuana, ket pagbabaemto ngarud ti ubanan nga olona a sidadara iti tanem.
Ipapatay ni David.
Ket ni David nakiturog cadagiti ammana, ket naitabon iti ili ni David.
Ket dagiti aldaw a panagari ni David iti Israel uppat a puloda a tawen: idiay Hebron nagari iti pito a tawen, ket idiay Jerusalem nagari iti tallo pulo ket tallo a tawen.
Ket ni Salomon nagtugaw iti trono ni David nga amana; ket ti pagarianna napasingkedan unay.
Ni Adonia cayatna nga asawaen ni Abisag
Idin ni Adonia nga anac ni Haggit napan ken Bat-seba nga ina ni Salomon: 
Ket ni Bat-seba kinunana kencuana, Immayca a sicacappia
Ket isu kinunana, Sicacappia.
Isu kinunana pay, Adda maysa a banag nga ibagac kenca: 
Ket ni Bat-seba kinunana, Ibagam.
Ket isu kinunana: Sica ammom a ti pagarian cucuac idi, ket ti amin nga Israel intaliawda ti rupada caniac, tapno agariac coma: nupay casta ti pagarian naisubli, ket nagbalin a cucua ni cabsatco; ta isu cucuana idi gapu ken Jehova.
Ket ita kiddawec kenca ti maysa a dawat; dinac paiden
Ket isu kinunana kencuana, Ibagam.
Ket isu kinunana, Dawatec kenca, Agsaoca, ken Salomon nga ari (ta isu dinacanto paiden), nga itedna caniac ni Abisag a Sunamita nga asawaec.
Ket ni Bat-seba kinunana, Naimbag; isaocanto iti ari.
Ni Bat-seba ngarud napan ken ari Salomon, a makisao kencuana a maipanggep ken Adonia
Ket ti ari timmacder a simmabet kencuana, ket nagrucnoy kencuana, ken nagtugaw iti tronona, ket nagpaicabil iti maysa a trono a pagtugawan ti ina ti ari; ket ni Bat-seba nagtugaw iti macanawan nga imana.
Idin isu kinunana, Siac kiddawec kenca ti maysa a bassit a dawat; dinac paiden
Ket ti ari kinunana kencuana, Agdawatca, inac; ta dicanto paiden.
Ket isu kinunana, Itedmo coma ni Abisag a Sunamita ken Adonia a cabsatmon a lalaki ta asawaenna.
Ket ni ari Salomon simmungbat ket kinunana ken inana, Ket ania a panggep ti pangkiddawam ken Abisag a Sunamita a maipaay ken Adonia
Kiddawem met a maipaay kencuana ti pagarian; ta isu ti inauna a cabsatco a lalaki; wen, maipaay kencuana, ken maipaay ken Abiatar a padi, ken maipaay ken Joab nga anac ni Sarvia.
Idin ni ari Salomon sinapataanna gapu ken Jehova, a cunana, Castoy coma ti aramiden caniac ti Dios, ken adadda pay, no ni Adonia dina kinuna daytoy a sao a maibusor iti biagna met laeng.
Ita ngarud cas ni Jehova, sibibiag isu a nangisaad caniac ken nangipatugaw iti trono ni David nga amac, ken isu a namagbalin caniac a maysa a balay, a cas incarina, di bumurong a ni Adonia mapapatayto ita nga aldaw.
Ket ni ari Salomon nagbaon iti pannacaaramat ni Banaya nga anac ni Joiada; ket isu dinuclosna ni Adonias, iti casta isu natay.
Ket ti ari kinunana ken Abiatar a padi: Inca sadi Anatot, cadagiti bucudmo a talon; ta maicarica a matay: ngem iti daytoy a tiempo dicanto papatayen, ta inawitmo ti lacasa ni Apo Jehova iti sango ni David nga amac ken agsipud ta naparigatca iti amin a nacarigatan ni amac.
Iti casta ni Salomon iniccatna ni Abiatar iti kinapadi ken Jehova, tapno isu matungpalna ti sao ni Jehova nga isu insaona a maipanggep iti balay ni Eli sadi Silo.
Ket dagiti damdamag dimtengda ken Joab; ta ni Joab simmurot idi ken Adonia nupay saan a simmurot idi ken Absalom
Ket ni Joab nagtaray a napan iti Tabernaculo ni Jehova, ket kimpet cadagiti sarsara ti altar.
Ket naibaga ken ari Salomon: Ni Joab nagtaray a napan iti Tabernaculo ni Jehova, ket, adtoy, adda iti abay ti altar
Idin ni Salomon imbaonna ni Banaya nga anac ni Joiada, a cunana, Inca, isu duclusem.
Ket ni Banaya immay iti Tabernaculo ni Jehova, ket kinunana kencuana, Castoy ti cuna ti ari: Rumuarca ditoy
Ket isu simmungbat, Saan; ngem matayacto ditoy
Ket ni Banaya impanna pay iti ari ti sungbat, a cunana, Castoy ti kinuna ni Joab, ket castoy ti insungbatna caniac.
Ket ti ari kinunana kencuana, Aramidem ti cas kinunana, ket isu duclusem, ket itabonmo; tapno mairuarmo ti dara, isu a ni Joab imbuyatna nga awan gapuna, caniac ken iti balay ni amac.
Ket ni Jehova pasubliennanto ti darana iti olona met laeng, ta dinuclosna ti dua a lallaki a nasingsingpet ken naimimbag ngem isu, ket pinatayna ida iti campilan, ket ni amac a David isu ti dina naammoan, nga ammoen, ni Abner nga anac ni Ner, a capitan ti buyot ti Israel, ken ni Amasa nga anac ni Jeter, a capitan ti buyot ti Juda.
Iti casta agsublinto coma ti darada iti olo ni Joab, ken iti olo ti caputotanna iti agnanayon: ngem ken David, ken iti caputotanna, ken iti balayna, ken iti tronona, addanto coma talna nga agnanayon nga aggapu ken Jehova.
Idin ni Banaya nga anac ni Joiada simmang-at, ket dinuclosna, ket isu pinatayna; ket isu naitabon iti balayna met laeng iti let-ang.
Ket ti ari incabilna ni Banaya nga anac ni Joiada a casunona iti buyot; ket ni Sadoc a padi insaad ti ari, a casuno ni Abiatar.
Ket ti ari nagbaon ket pinaayabanna ni Semei, ket kinunana kencuana, Mamutarca iti maipaay kenca ti maysa a balay ditoy Jerusalem, ket agnaedca idiay, ket dica rumuar sadiay a mapan iti uray sadino a disso.
Ta iti aldaw nga iruruarmo, ket ballasiwem ti waig a Cedron, ammoem a pudno a sica mataycanto a di-bumurong: ti daram addanto ita olom met laeng.
Ket ni Semei kinunana iti ari, Ti sao naimbag: ti cas kinuna ti ari nga apoc, castanto ti aramiden ti adipenmo
Ket ni Semei nagnaed sadi Jerusalem iti adu nga aldaw.
Ket naaramid iti calpasan ti tallo a tawen, a dua nga ad-adipen ni Semei nagtalawda a napan ken Aquis nga anac a lalaki ni Maaca, nga ari ti Gat
Ket imbagada ken Semei, a kinuna, Adtoy, dagiti ad-adipenmo addada sadi Gat.
Ket ni Semei timmacder ket sinillaanna ti asnona, ket napan sadi Gat ken Aquis, nga agsapul cadagiti ad-adipenna; ket nagawid ni Semei, ket incuyogna dagiti ad-adipenna manipud Gat.
Ket naibaga ken Salomon a ni Semei napan sadi Gat manipud Jerusalem, ket sa nagsubli.
Ket ti ari nagbaon ket pinaayabanna ni Semei, ket kinunana kencuana, Diac aya sinapataan kenca gapu ken Jehova, ken impaduyacyac kenca, a cunac, Ammoem a pudno nga iti aldaw nga iruruarmo, ket magnaca iti ruar iti uray sadino, sica di bumurong a mataycanto
Ket sica kinunam caniac, Ti sao a nangngegco naimbag.
Apayapay ngarud a dica tinungpal ti sapata ken Jehova, ken ti bilin nga incumitco kenca?
Ti ari kinunana pay ken Semei, Sica ammom amin a kinadakes isu nga ammo a naimbag ta pusom, isu nga inaramidmo ken David nga amac: ni Jehova ngarud pagsublienna coma ti kinadakesmo ita olom met laeng.
Ngem ni ari Salomon nagasatto, ket ti trono ni David mapasingkedanto iti sango ni Jehova iti agnanayon.
Iti casta ti ari binilinna ni Banaya nga anac ni Joiada; ket isu rimmuar, ket isu ti dinuclosna, ket iti casta natay
Ket ti pagarian napasingkedan iti ima ni Salomon.
Ti panagcasar ni Salomon.
Ket ni Salomon nakicabagian ken Faraon nga ari ti Egipto; ket innalana nga asawa ti anac ni Faraon, ket isu ti incuyogna iti ili ni David idi a nalpasnan a pinutar ti bucodna a balay, ken ti balay ni Jehova, ken ti bacud ti Jerusalem iti agliclicmut.
Isuna laeng a dagiti tattao nagidatonda cadagiti nangato a disdisso, ta awan ti balay a naputar iti nagan ni Jehova agingga cadagita nga aldaw.
Ket ni Salomon inayatna ni Jehova a nagnagna cadagiti al-alagaden ni David nga amana: isuna laeng nga isu nagidaton ken nagpuur ti incienso cadagiti nangato a disdisso.
Ket ti ari napan sadi Gabaon a mangidaton sadiay; ta daydiay isu ti cangronaan a nangato a disso: sangaribu a datdaton a napuuran ti indatag ni Salomon iti rabaw daydiay nga altar.
Idiay Gabaon ni Jehova nagparang ken Salomon iti maysa a tagtagainep iti rabii; ket ti Dios kinunana, Kiddawem ti itedconto kenca.
Ket ni Salomon kinunana, Sica impakitam ken adipenmo a David nga amac ti dackel a kinaimbag, a mayalubog iti pannagnana iti sangom iti kinapudno, ken iti kinalinteg, ken iti kinasingpet ti puso a kimmuyog kenca; ket inicutam a maipaay kencuana daytoy dackel a kinaimbag, ta isu ti iniccam iti maysa nga anac nga agtugaw iti tronona, a cas ita nga aldaw.
Ket ita, O Jehova a Diosco, sica inaramidmo ti adipenmo iti saad ni David nga amac; ket maysaac nga ubing laeng; diac ammo no casano ti iruruar wenno iseserrec.
Ket ti adipenmo adda iti tengnga ti ilim a pinilim, a maysa nga ili a dackel, nga isu ti saan a mabilangen ken mapocpoc agsipud iti kinaruay.
Iccam ngarud ti adipenmo iti maysa a mannacaawat a puso nga agocom iti ilim, tapno mabalinco nga ilasin ti naimbag ken ti dakes; ta siasino ti macabalin ita nga aldaw nga agocom iti daytoy dackel nga ilim?
Ket ti bitla inayat ti Apo, ta ni Salomon kiniddawna daytoy a banag.
Ket ti Dios kinunana kencuana, Agsipud ta kiniddawmo daytoy a banag, ket dica dinawat a maipaay kenca met laeng ti atiddug a biag, ken dica dinawat a maipaay kenca met laeng dagiti sanicua, ken dica dinawat ti biag dagiti cabusormo, no di ket dinawatmo a maipaay kenca met laeng ti pannacaawat tapno mailasinmo ti kinalinteg;
Adtoy, siac inaramidco ti cas ti saom: adtoy iniccanca iti maysa a masirib ken mannacaawat a puso; iti casta nga awan pay ti cas kenca nga immuna ngem sica, uray iti calpasam awan tumacderto a capadam.
Ken iniccanca pay ti dica kiniddaw, ti sanicua ken dayaw nga agpadpada, iti casta nga awanto cadagiti ari ti cas kenca, cadagiti amin nga aldawmo.
Ket no magnacanto cadagiti daldalanco, a salimetmetam dagiti linlintegco ken dagiti bilbilinco, a cas pannagna idi ni David nga amam, iti casta paatiddugecto dagiti aldawmo.
Ket ni Salomon nagriing; ket adtoy, isu ti maysa a tagtagainep: ket isu nagsubli sadi Jerusalem, ket nagtacder iti sango ti lacasa ti tulag ni Jehova, ket nangidatag cadagiti datdaton a mapuuran, ken nangirucbab cadagiti datdaton ti cappia, ket nangaramid ti maysa a rambac cadagiti amin nga ad-adipenna.
Idi idiay napan ti dua a babai a balangcantis iti ari, ket nagtacderda iti sangona.
Ket ti maysa a babai kinunana, O, apoc, siac ken daytoy a babai agnaedcami iti maysa a balay; ket isu caduac idi iti balay idi a nangipasngayac iti maysa nga anac.
Ket napasamac iti maicatlo nga aldaw iti calpasan ti panagpasngayco, daytoy a babai nagpasngay met; ket dacami agcaduacami; awan ti sabali iti balay, malacsid cadacami a dua iti balay.
Ket ti anac daytoy a babai natay iti rabii, ta isu ti naaddaganna.
Ket isu bimmangon iti tengnga ti rabii, ket innalana ti anacco a lalaki iti dennac, iti bayat a matmaturog ti adipenmo, ket isu ti impaiddana iti saclotna ket impaiddana ti anacna a natay iti saclotco.
Ket idi bimmangonac iti agsapa tapno pasusoec ti anacco, adtoy, natayen; ngem idi namingmingacon iti bigat, adtoy, saan nga isu idi ti anacco nga impasngayco.
Ket ti maysa a babai kinunana, Saan; no di ket ti anacco ti nabiag, ket ti natay isu ti anacmo
Ket daytoy kinunana, Saan; no di ket ti natay isu ti anacmo, ket ti nabiag isu ti anacco. 
Castoy ti panagsaoda iti sango ti ari.
Idin kinuna ti ari. Ti maysa cunana, Daytoy nabiag isu ti anacco, ket ti anacmo isu ti natay: ket ti sabali cunana, Saan; no di ket ti anacmo isu ti natay, ket ti anacco isu ti nabiag.
Ket kinuna ti ari, Yalaandac iti maysa a campilan: 
Ket nangipanda iti maysa a campilan iti sango ti ari.
Ket kinuna ti ari, Gudduaem ti ubing a nabiag, ket itedmo ti gudua iti maysa, ket ti gudua iti sabali.
Idin nagsao ti babai nga akin-anac idi ubing a nabiag iti ari, ta ti pusona naibuyog iti anacna, ket isu kinunana, O apoc, itedmo kencuana ti nabiag nga ubing, iti uray casano dica patayen
Ngem ti sabali kinunana, Saanto nga agpaay caniac wenno kenca; isu gudduaem.
Idin ti ari simmungbat ket kinunana, Itedyo kencuana ti nabiag nga ubing, ket uray casano dica papatayen: isu ti inana.
Ket ti amin nga Israel nangngegna ti maipapan iti panangocom nga inkeddeng ti ari; ket isuda nagbutnganda ti ari: ta isuda nakitada ti sirib ti Dios nga adda kencuana, nga agaramid iti kinajusticia.
Ket ni ari Salomon isu ti ari ti amin nga Israel.
Ket dagitoy isuda dagiti pangpangoloen nga adda kencuana idi: ni Azarias nga anac ni Sadoc a padi;
Ni Elioref ken ni Ahia nga annac ni Sisa nga escriba; ni Josafat nga anac ni Ahilud a registrador;
Ken ni Banaya nga anac ni Joiada nga agpangolo idi ti buyot; ken ni Sadoc ken ni Abiatar isuda dagiti papadi;
Ken ni Azarias nga anac ni Natan isu ti agpangolo cadagiti agturturay; ken ni Zabud nga anac ni Natan isu ti cangronaan a ministro, ken pagayam ti ari;
Ken ni Ahisar isu idi ti mayordomo; ken ni Adoniram nga anac ni Abda isu idi ti pangolo dagiti tattao nga agtrabajo iti nadagsen.
Ket ni Salomon adda sangapulo ket dua a pagaywanenna iti amin nga Israel, nga isuda ti mangtaraon iti ari ken iti sangacabbalayanna: ti tunggal lalaki rebbengna ti mangtaraon a macabulan iti macatawen.
Ket dagitoy dagiti nagnaganda: Ni Benhur, iti caturodan ti Efraim;
Ni Ben-decar, idiay Maccas, ken idiay Saalbim, ken idiay Bet-semes, ken idiay Elon-bet-hanan;
Ni Ben-hesed, idiay Arubot; (kencuana maibiang ti Soco, ken amin a daga ti Efet);
Ni Ben-abinadab, iti amin a tapaw ti Dor (adda kencuana ni Thafat nga asawana nga anac a babai ni Salomon);
Ni Baana nga anac ni Ahilud, idiay Taanac ken Megiddo, ken iti amin a Betsan isu nga adda iti denna ti Zaretan, iti baba ti Jezreel, manipud Bet-san agingga iti Abelmehola, agingga iti labes ti Jocmeam;
Ni Ben-geber, idiay Ramot-galaad (kencuana maibiang dagiti ili ni Jair nga anac a lalaki ni Manases, isu nga addada sadi Galaad; kencuana met maibiang ti sacup ti Argob, isu nga adda idiay Basan, innem a pulo a dadackel nga il-ili nga adda bacbacudda ken balbalunetda a gambang);
Ni Abinadab nga anac ni Addo, idiay Mahanaim;
Ni Ahimaas iti Neftali (isu innalana met ni Basemat nga asawana nga anac a babai ni Salomon);
Ni Baana nga anac ni Husai iti Aser ken idiay Alot;
Ni Josafat nga anac ni Farua iti Isacar;
Ni Semei nga anac ni Ela, iti Benjamin;
Ni Geber nga anac ni Uri iti daga ti Galaad, a daga da Sehon nga ari dagiti Amorreo ken Og nga ari ti Basan ken isu idi ti maymaysa nga agturay nga adda idiay a daga.
Ket ti Juda ken ti Israel aduda a cas cadagiti darat nga adda iti igid ti baybay iti kinaruay, a mangmanganda, ken agiinumda ken agragragsacda.
Ket ni Salomon nagturayanna amin dagiti pagpagarian manipud iti carayan agingga iti daga dagiti Filisteos, ken agingga iti beddeng ti Egipto: isuda agipanda ti buis, ken nagservida ken Salomon cadagiti amin nga aldaw ti panagbiagda.
Ket ti taraon ni Salomon iti maysa nga aldaw tallopulo a casucat a namayecmec nga harina, ken innem a pulo a casucat a bel-laay,
Sangapulo a nalucmeg a vacvaca, ken duapulo a vacvaca, nga aggapu iti pagaraban, ken sangagasut a carcarnero, sabali laeng dagiti ug-ugsa, ken gasgacela, ken corcorzo, ken dagiti pinalucmeg a tumatayab.
Ta isu adda turayna iti amin a sacup iti daytoy a bangir ti carayan, manipud Tafsa agingga iti Gaza met laeng, cadagiti amin nga ari iti daytoy a bangir ti carayan: ket isu adda idi talnana iti amin a sikigan nga agliclicmut kencuana.
Ket ti Juda ken ti Israel agnaedda a sitatalged, ti tunggal maysa iti siroc ti uvasna ken iti siroc ti higosna manipud Dan agingga iti Beerseba, cadagiti amin nga aldaw ni Salomon.
Ket ni Salomon adda uppat a pulo a ribu a cabcabayona cadagiti caballeriza a maipaay cadagiti lugluganna, ken sangapulo ket dua a ribu a lallaki nga agcabayo.
Ket dagidiay nga agtuturay a mangtaraon ken ari Salomon, ken cadagiti amin a mapan iti lamesaan ni ari Salomon, tunggal lalaki iti bulanna; saanda a binaybay-an nga agcurang ti aniaman.
Cebada pay ken garami a maipaay cadagiti cabcabayo ken cadagiti cabcabayo a nasiglat ipanda iti disso a yan dagiti agtuturay tunggal lalaki a mayannurot iti pannacacumitna.
Ket ti Dios iniccanna ni Salomon iti kinasirib ken pannacaawat a casta unay, ken kinalawa ti puso, a cas iti darat met laeng nga adda iti igid ti baybay.
Ket ti kinasirib ni Salomon gundawayanna ti kinasirib ti amin nga annac a taga daya, ken ti amin a kinasirib ti Egipto.
Ta isu nasirsirib ngem dagiti amin a tattao: a nangnangrona ngem ni Etan nga Ezrahita, ken ni Eman, ken ni Calcol, ken ni Darda, nga annac ni Mahol: ket ti dayawna adda a naisacnap cadagiti amin a nasnacion nga agliclicmut.
Ket isu nangisao cadagiti tallo ribu a proverbios, ket dagiti cancancionna sangaribuda ket lima.
Nagsao met ti maipanggep cadagiti caycayo, manipud iti cantingen nga adda iti Libano agingga iti hisopo nga agtubtubo iti bacud: nagsao met ti maipanggep cadagiti animal ken cadagiti tumatayab, ken cadagiti agay-ayam, ken cadagiti ican.
Ket dagiti naggapu cadagiti amin nga ili immayda nga agdengngeg iti kinasirib ni Salomon nanipud cadagiti amin nga ar-ari ti daga, isuda a nacangngeg ti maipapan ti kinasiribna.
Ket ni Hiram nga ari ti Tiro imbaonna dagiti ad-adipenna ken Salomon; ta isu nangngeganna nga isu ti pinulotanda nga ari iti saad ni amana: ta ni Hiram managayat a cancanayon ken David.
Ket ni Salomon nagbaon ken Hiram, a kinunana,
Sica ammom no casano a ni David nga amac saanna a nabalin a binangon ti maysa a balay a maipaay iti nagan ni Jehova a Diosna gapu cadagiti gubat nga adda kencuana iti amin a sikigan, inggana iti panangicabil ni Jehova cadacuada iti baba dagiti dapan dagiti sacsacana.
Ngem ita ni Jehova a Diosco iniccannac iti talna iti amin a sikigan; awan cabusor, ken dakes a mapasamac.
Ket, adtoy, siac panggepec ti mangbangon iti maysa a balay a maipaay iti nagan ni Jehova a Diosco, a cas ni Jehova insaona ken David nga amac, a kinunana, Ti anacmo, isu a pagtugawecto ti tronom iti saadmo, isu bangonennanto ti balay a maipaay iti naganco.
Ita ngarud ibilinmo nga ipucanandac cadagiti cantingen ti Libano; ket dagiti ad-adipenco caduadanto dagiti ad-adipenmo; ket itedconto kenca ti tangdan dagiti ad-adipenmo a cas iti amin nga ibagamto: ta sica ammom nga awan cadacami ti macaammo nga agpucan cadagiti caycayo a cas cadagiti Sidonio.
Ket napasamac, idi a nangngeg ni Hiram dagiti sasao ni Salomon, nga isu nagragsac iti casta unay, ket kinunana, Bendito coma ni Jehova iti daytoy nga aldaw, isu a nangted ken David iti maysa a masirib nga anac iti daytoy nagdackelan nga umili.
Ket ni Hiram nagbaon ken Salomon, a kinunana, Siac nangngegco ti pinaibagam caniac: siac aramidecto amin a tarigagayam a maipanggep iti cayo a cantingen, ken maipanggep iti cayo a parwa.
Dagiti ad-adipenco isalugdanto ida nga igapu iti Libano agingga iti baybay; ket parakitconto ida nga aglasat iti taaw agingga iti disso a tudingamto caniac, ket paiwaracto ida sadiay; ket sica awatemto ida; ket sica aramidemto ti tarigagayac, iti panangtedmo ti taraon a maipaay iti balayco.
Iti casta ni Hiram nagited ken Salomon ti cayo a cantingen ken cayo a parwa a mayannurot iti amin a calicagumna.
Ket ni Salomon nangted ken Hiram iti duapulo a ribu a casucat a trigo a taraon ti balayna, ken duapulo a casucat ti napulpulos a lana.
Daytoy inted ni Salomon ken Hiram iti tinawen.
Ket ni Jehova iniccanna ni Salomon iti kinasirib, a cas incarina kencuana; ket adda idi cappia cada Hiram ken Salomon; ket isuda a dua nagnomoda.
Ket ni ari Salomon pinolongna ti nagtaud iti amin nga Israel; ket dagiti napolong tallupoloda a ribu a lallaki.
Ket isu imbaonna ida sadi Libano, a sangapulo ribu iti binulan nga agsusublat; macabulan nga addada sadi Libano, ket dua a bulbulan iti balay: ket ni Adoniram isu idi ti pangolo dagiti lallaki nga agtrabajo iti nadagsen.
Ket ni Salomon addaan idi iti pitopulo a ribu nga agbunbunag iti awiten, ken walopulo a ribu nga agtagtaga idiay banbantay;
Malacsid dagiti pangoloen a pagturayen ni Salomon nga agaywan iti trabajo, adda tallo a ribu ket tallogasut, nga isuda nga agturay cadagiti tattao nga agaramid iti trabajo.
Ket ti ari nagbilin, ket isuda nagtagada cadagiti batbato a dadackel, batbato a napateg, tapno maisaad ti puon ti balay cadagiti batbato a tinagaan.
Ket dagiti managputar ni Salomon ken dagiti managputar ni Hiram ken dagiti Gibleo isuda dagiti nangtaga cadacuada, ken insaganada ti cayo ken dagiti batbato a pangbangon ti balay.
Ti panangbangon ti templo.
Ket naaramid iti maicapat a gasut ket walopulo a tawen iti calpasan ti ipapanaw dagiti annac ti Israel iti daga nga Egipto, iti maicapat a tawen iti panagari ni Salomon iti Israel, iti bulan a Zif, nga isu ti maicadua a bulan, nga isu inrugina a pinutar ti balay ni Jehova.
Ket ti balay, a pinutar ni ari Salomon a maipaay ken Jehova, ti caatiddogna innem a pulo a sico, ket ti caacabana duapulo a sico, ket ti catayagna tallopulo a sico.
Ket ti balcon iti sango ti templo ti balay, duapulo a sico ti caatiddogna a cas iti caacaba ti balay; ket sangapulo a sico ti caacabana iti sango ti balay.
Ket inyaramidanna ti balay cadagiti tawtawa a rinejasan.
Ket iti sidiran ti diding ti balay isu namutar cadagiti tinagtagunda a cadsaaran iti agliclicmut, iti sidiran ti diding ti balay iti agliclicmut, iti templo ken iti oraculo nga agpadpada; ket isu nagaramid cadagiti sagumbi nga agliclicmut.
Ti cadsaaran nga akinbaba lima a sico ti caacaba, ket ti nagtengnga innem a sico ti caacaba, ket ti maicatlo pito a sico ti caacaba; ta iti akinruar isu nagaramid cadagiti tucad iti diding ti balay iti agliclicmut, tapno dagiti delleg saanda a maicongcong cadagiti diding ti balay.
Ket ti balay, idi a maputputar, naputar cadagiti batbato a naisaganada idiay pagalaan, ket awan ti uray martillo uray wasay uray ania nga aruaten a landoc a nangngeg iti balay, iti bayat ti pannacaputputarna.
Ti ruangan a maipaay cadagiti sagumbi a nagtengnga adda iti macanawan a sikigan ti balay: ket isuda umulida idi iti agdan a nagcusicos agingga iti nagtengnga a cadsaaran, ket manipud iti nagtengnga agingga iti maicatlo.
Iti casta pinutarna ti balay, ket lineppasna; ket inatepanna ti balay cadagiti bosoran ken tabtabla a cantingen.
Ket isu namutar cadagiti cadsaaran a naisidiran iti amin a balay, a tumunggal maysa lima a sico ti catayagna; ket isuda naicamangda iti balay iti pannacaaramat dagiti bosoran a cantingen.
Ti tulag ni Jehova.
Ket ti sao ni Jehova immay ken Salomon, a kinunana,
Maipanggep itoy a balay a bangbangonem, no magnacanto cadagiti ipaalagadco, ket aramidem dagiti linlintegco, ket salimetmetam amin dagiti bilbilinco a magnaca cadacuada; iti casta pasingkedacto ti saoc kenca, isu a sinaoc ken David nga amam.
Ket agnaedacto cadagiti annac ti Israel, ket diacto baybay-an ti ilic nga Israel.
Iti casta ni Salomon pinutarna ti balay, ken lineppasna.
Ket isu pinutarna dagiti diding iti uneg ti balay cadagiti tabla a cantingen: manipud iti cadsaaran ti balay agingga cadagiti diding iti pagatepan, isu inaccubanna ida iti cayo iti bangirda nga akinuneg; ken isu inaccubanna ti cadsaaran ti balay cadagiti tabla a parwa.
Ket isu pinutarna ti duapulo a sico iti akinlaem a paset ti balay cadagiti tabla a cantingen manipud cadsaaran agingga cadagiti diding iti pagatepan: isu pinutarna ida iti bangir nga akinuneg, a maipaay iti maysa nga oraculo, a iti met laeng casantoan a disso.
Ket ti balay, nga isu, ti templo iti sango ti oraculo, uppat a pulo a sico ti caatiddog.
Ket adda cantingen iti uneg ti balay, a nakitikitan cadagiti bocboco ken nagucrad a sinan-sabong: isuda amin cantingen; awan nakita a bato.
Ket isu nangisagana iti maysa nga oraculo iti tengnga ti uneg ti balay, tapno maisaad sadiay ti lacasa ti tulag ni Jehova.
Ket iti uneg ti oraculo adda lengngaw a duapolo a sico ti caatiddogna, ken duapolo a sico ti caacabana, ken duapulo a sico ti cangatona; ket isu ti kinalupcupanna iti pulpulos a balitoc: ken isu inaccubanna ti altar iti cantingen.
Iti casta ni Salomon kinalupcupanna ti uneg ti balay iti pulpulos a balitoc: ken isu imbantengna ti tanicala a balitoc iti sango ti oraculo: ken isu ti kinalupcupanna met iti balitoc.
Ket ti sibubukel a balay isu kinalupcupanna iti balitoc, agingga iti nalpas ti amin a balay: castamet ti amin nga altar a maipaay iti oraculo kinalupcupanna iti balitoc.
Ket iti oraculo isu nangaramid ti dua a querubin iti cayo nga olivo, a ti tumunggal maysa sangapulo a sico ti catayagna.
Ket lima a sico ti maysa a payac ti querubin, ket lima a sico ti bangir a payac ti querubin: manipud iti akinmurdong a paset ti maysa a payac agingga iti akinmurdong a paset ti sabali adda sangapulo a sico.
Ket ti sabali a querubin sangapulo a sico: isuda a dua a querubin sangsangcasucog ken sangsangcakitada.
Ti catayag ti maysa a querubin sangapulo a sico, ket casta met ti sabali a querubin.
Ket isu incabilna dagiti querubin iti uneg ti akinuneg a paset ti balay; ket dagiti paypayac dagiti querubin nacaucradda, iti casta a ti payac ti maysa sinagidna iti maysa a diding, ket ti payac ti maysa a querubin sinagidna iti sabali a diding; ket dagiti paypayacda nagsinnagidda iti tengnga ti balay.
Ket isu kinalupcupanna dagiti querubin iti balitoc.
Ket kinitikitanna dagiti amin a diding ti balay nga agliclicmut cadagiti ladawan dagiti querubin a naikitikit ken dagiti palma, ken nagucrad a sabsabong, iti uneg ken iti ruar.
Ket ti cadsaaran ti balay isu kinalupcupanna iti balitoc, iti uneg ken iti ruar.
Ket maipaay iti sesercan iti oraculo isu nangaramid cadagiti rikrikep iti cayo ti olivo: ti dapian ken dagiti baotec dagiti ruangan apagcalima a paset ida ti diding.
Iti casta isu nangaramid cadagiti dua a rikep iti cayo nga olivo; ket isu inkitikitna cadacuada dagiti naikitikit a querubin ken dagiti palpalma ken nagucrad a sabsabong, ket kinalupcupanna ida iti balitoc; ket isu inyucradna ti balitoc cadagiti querquerubin, ken cadagiti palpalma.
Casta met a nangaramid ti maipaay iti sesercan iti templo cadagiti baotec a cayo ti olivo, iti apagcapat a paset ti diding.
Ken dua a rikep a cayo a parwa: dagiti dua a bulong ti maysa a rikep agcupinda idi, ket dagiti dua a bulong ti sabali a rikep agcupinda idi.
Ket nangikitikit cadacuada cadagiti querquerubin ken palpalma ken nagucrad a sabsabong; ket isu kinalupcupanna ida iti balitoc a naipagisu cadagiti aramid a naikitikit.
Ket isu pinutarna ti paraangan nga akinuneg iti tallo cadasig a tinicapan a bato, ken sangcadasig a patapaya a cantingen.
Iti maicapat a tawen isu ti pannacaicabil ti pamuon ti balay ni Jehova, iti bulan a Zif.
Ket iti maicasangapulo ket maysa a tawen, iti bulan a Bul, nga isu ti maicawalo a bulan, isu ti pannacaleppas ti balay iti amin a pasetna, ken mayannurot iti amin a pannacayuritna
Iti casta pito a tawen ti panangputarna.
Ket ni Salomon pinutarna ti balayna met laeng iti sangapulo ket tallo a tawen sana nalpas ti amin a balayna.
Ta isu pinutarna ti balay a nagtaud iti bakir ti Libano; ti caatiddogna sangagasut a sico, ket ti caacabana limapulo a sico, ket ti catayagna tallopulo a sico, iti rabaw dagiti uppat a cabatog nga ad-adigi a cantingen, nga adda awawanan a cantingen iti rabaw dagiti adigi.
Ket naatepan iti cantingen iti ngato iti rabaw dagiti uppat a pulo ket lima nga awawanan, nga addada iti rabaw dagiti ad-adigi; sangapulo ket lima iti tumunggal cabatog.
Ket adda dagiti baotec iti nagcatlo a cabatog, ket ti tawa naibatog iti tawa iti nagcatlo a caunda.
Ket amin dagiti rikep ken baotec naaramidda a cuadrado cadagiti cayo; ket ti tawa naibatog iti tawa iti nagcatlo a caunda.
Ket isu nangaramid ti balcon cadagiti ad-adigi, ti caatiddogna limapulo a sico, ket ti caacabana tallopulo a sico; ken maysa a balcon iti sangoda; ken ad-adigi ken maysa a dapian iti sangoda.
Ket isu nangaramid ti balcon ti trono nga isu ti yanna a mangocom isu ti balcon ti pangocoman: ket inaccubanna ida iti cantingen manipud iti cadsaaran agingga iti cadsaaran,
Ket ti balayna a pagnaedanna, ti sabali a paraangan, iti uneg ti balcon, capadana idi iti pannacaaramid
Isu nangaramid met iti maysa a balay a maipaay iti anac ni Faraon, (nga innala ni Salomon nga asawana), a capadpada daytoy a balcon.
Amin dagitoy nanginada a batbato, dagiti met laeng bato a tinicapan, a mayannurot iti rucod, naragadida cadagiti ragadi, iti uneg ken iti ruar, ken manipud iti puon agingga iti toctoc, ken casta iti ruar agingga iti paraangan a dackel.
Ket ti puon isu ti naaramid cadagiti napateg a batbato, dagiti met laeng dadackel a bato, batbato a sagsangapulo a sico, ken batbato a sagwawalo a sico.
Ket iti rabaw adda batbato a napateg, dagiti met laeng bato a tinicapan, a mayannurot iti rucod, ken cayo a cantingen.
Ket ti dackel a paraangan iti agliclicmut adda tallo cadasig a batbato a tinicapan, ken sangcadasig nga awawanan a cantingen; a cas iti adda iti paraangan nga akinuneg ti balay ni Jehova, ken ti balcon ti balay.
Ket ni ari Salomon nagbaon ket pinaalana ni Hiram manipud Tiro.
Isu ti anac ti maysa a babai a balo iti caputotan ni Neftali, ket ti amana maysa a lalaki a taga Tiro, maysa a mammanday iti gambang; ket isu napno iti kinasirib ken pannacaawat ken kinalaing nga agaramid iti amin nga aramid iti gambang
Ket napan ken ari Salomon, ket inaramidna amin ti aramidna.
Ta inaramidna dagiti dua nga adigi a gambang, a sangapulo ket walo a sico ti catayag ti tunggal maysa: ken maysa a tali a sangapulo ket dua a sico a naipulipol iti aglawlaw iti tunggal maysa cadacuada.
Ket isu nangaramid cadagiti dua a paratoc a gambang a sinocog a maicabil iti toctoc dagiti adigi: ti catayag ti maysa a paratoc lima a sico, ket ti catayag ti sabali a paratoc lima a sico.
Adda idi ic-iket nga inaramid a kinelleng, ken balangat a kinawar, a maipaay cadagiti paratoc nga adda cadagiti toctoc dagiti adigi; pito ti maipaay iti umuna a paratoc, ken pito ti maipaay iti sabali a paratoc.
Casta ti panangaramidna cadagiti adigi; ket adda dua a cadasig iti aglawlaw iti rabaw ti maysa nga iket nga inaramid a panangabbong cadagiti paratoc nga adda iti toctoc dagiti adigi: ket casta met ti inaramidna iti sabali a paratoc.
Ket dagiti parparatoc nga adda iti toctoc dagiti ad-adigi iti balcon isuda ti lirio nga inaramid, nga uppat a sico.
Ket adda parparatoc iti rabaw met dagiti dua nga adigi, nga asideg iti pannaca-tian nga adda iti denna ti iniket: ket dagiti granada dua gasut, a binnatog iti agliclicmut iti sabali a paratoc.
Ket isu pinatacderna dagiti ad-adigi iti balcon ti templo: ket isu pinatacderna ti akincanawan nga adigi, ket ginaladanna iti nagan a Jaquin; ket isu pinatacderna ti akincatigid nga adigi ket ginaladanna iti nagan a Boaz.
Ket iti rabaw ti toctoc dagiti ad-adigi adda lirio nga inaramid: casta ti pannacalpas ti pannacaaramid dagiti dua nga adigi.
Ket isu nangaramid iti maysa a sinocog a baybay a sangapulo a sico iti ngarab ken ngarab, a nagbucbukel ti panaglicmutna, ket ti catayagna lima a sico; ken maysa a tali a tallopulo a sico ti nailawlaw iti agliclicmut.
Ket iti baba ti ngarabna iti agliclicmut adda bocboco isuda a nanglicmut kencuana, a sangapulo iti tunggal sico, a nailicmut iti baybay iti aglawlaw: dagiti bocboco dua a cabatog a nasucog idi a nasucogda.
Isu nagbatay iti sangapulo ket dua a sinan-vaca, ti tallo simmango iti amianan, ket ti tallo simmango iti laud, ket ti tallo simmango iti abagatan, ket ti tallo simmango iti daya; ket ti baybay naisaad iti rabawda, ket amin a pasetda a camaudi addada iti uneg.
Ket sangadangan iti capuscolna; ket ti ngarabna naaramid a cas iti ngarab ti maysa a tagayan, a cas sabong ti maysa a lirio: isu launenna ti duaribo a bat.
Ket isu nangaramid ti sangapulo a batay a gambang; uppat a sico ti caatiddug ti tunggal batay, ket uppat a sico ti caacabana, ket tallo a sico ti catayagna.
Ket ti pannacaaramid dagiti batbatay castoy: adda limlimbangda; ket dagiti limbang addada iti nagbaetan dagiti ngarab;
Ket cadagiti limbang nga adda iti baet dagiti ngarab, adda sinanleon, vacvaca, ken querquerubin; ket iti rabaw dagiti ngarab adda maysa a pagibatayan iti ngato; ket iti baba dagiti leon ken dagiti vaca adda aramid nga inayubo a naibitin.
Ket tunggal batay adda uppat a pilidna a gambang, ken burayongan a gambang; ket dagiti uppat a sacada adda pasawasawda: iti baba ti bacca adda paspasawasaw a sinocog agraman inayayubo iti bacrang ti tunggal maysa.
Ket ti ngiwatna iti uneg ti paratoc ken iti cangatona isu ti maysa a sico: ket ti ngiwatna nagbukel a cas pannacaaramid iti maysa a pagibatayan, a maysa a sico ket gudua; ket iti rabaw ti ngiwatna adda met kitkitikit, ket dagiti limbangda cuadradoda, saanda a nagbukel,
Ket dagiti uppat a pilid addada iti baba dagiti limbang; ket dagiti burayongan dagiti pilid addada idi iti batay: ket ti catayag ti maysa a pilid maysa a sico ket gudua.
Ket ti pannacaaramid dagiti pilid cas iti pannacaaramid ti pilid ti maysa a lugan: dagiti burayonganda, ken dagiti antasda, ken dagiti rayosda, ken dagiti cuboda, nasucogda amin.
Ket adda idi uppat a pasawasaw cadagiti uppat a suli ti tunggal batay: ket dagiti pasawasawda agcacanayonda iti batay met laeng.
Ket iti ngato ti batay adda maysa a nagbukel nga aglicmut a cagudua ti sico ti catayagna; ket iti ngato ti batay dagiti ngarabna ken dagiti limbangna sangsangcanayonda met laeng.
Ket cadagiti dalumpinas dagiti ngarabna, ken cadagiti limbangna, naikitikit dagiti querubin, leon ken palma, a mayannurot iti calawa ti tunggal maysa, agraman cadagiti inayubo iti aglawlaw.
Cas itoy nga wagas isu inaramidna dagiti sangapulo a batay: isuda amin sangsangcapada iti pannacasocog, ken sangsangcarucodda, ken sangsangcakitada.
Ket isu nangaramid iti sangapulo a bacca a gambang: maysa a bacca launenna idi ti uppat a pulo a bat; ket tunggal bacca uppat a sico; ket iti rabaw ti tunggal maysa cadagiti sangapulo a batay maysa a bacca.
Ket isu incabilna dagiti batay, lima iti akincanawan a bangir ti balay ket lima iti akincatigid a bangir ti balay: ket incabilna ti baybay iti akincanawan a bangir ti balay, iti bangirna ti daya, a sumango iti abagatan.
Ket ni Hiram inaramidna dagiti bacca, ken dagiti soplad, ken dagiti malocong
Casta ti panangleppas ni Hiram iti amin nga aramid nga inaramidna a maipaay ken ari Salomon iti balay ni Jehova:
Dagiti dua nga adigi, ken dagiti dua a malocong dagiti paratoc nga adda iti toctoc dagiti adigi; ken dagiti dua nga iket nga inaramid a nayabbong cadagiti dua a malocong dagiti paratoc nga adda cadagiti toctoc dagiti adigi;
Ken dagiti uppat a gasut a granada a maipaay cadagiti dua nga iket nga inaramid; dua cabatog a granada maipaay iti tunggal iket nga inaramid, a pangabbong cadagiti dua a malocong dagiti paratoc nga adda idi iti rabaw dagiti adigi;
Ken dagiti sangapulo a batay, ken dagiti sangapulo a bacca iti rabaw dagiti batay;
Ken ti maysa a baybay, ken ti sangapulo ket dua a vaca iti baba ti baybay;
Ken dagiti banga, ken dagiti soplad, ken dagiti malocong: dagup amin dagitoy nga ar-aruaten, nga inaramid ni Hiram a maipaay ken ari Salomon, iti balay ni Jehova, isuda dagiti pinasileng a gambang.
Iti tanap ti Jordan ti nagpasocogan cadacuada ti ari, iti daga a pila iti nagbaetan ti Soccot ken Sartan.
Ket ni Salomon binay-anna amin dagiti ar-aruaten a saanna a tinimbeng, gapu iti kinaruayda: ti dagsen ti gambang saan a nasukimat.
Ket ni Salomon inaramidna amin dagiti ar-aruaten nga adda iti balay ni Jehova; ti balitoc nga altar, ken ti lamesaan a balitoc a yan ti tinapay ti pamarang;
Ken dagiti candelero a pulos a balitoc, lima iti macanawan, ken lima iti macatigid, iti sango ti oraculo: ken dagiti sabong, ken dagiti pagsilawan, ken dagiti sipit, a balitoc;
Ken dagiti tagayan, ken dagiti pangarsang, ken dagiti malocong, ken dagiti cuchara, ken dagiti pagiccan iti apuy a pulos a balitoc: ken dagiti bisagra a balitoc, a maipaay cadagiti rikep iti akinuneg a balay, iti disso a casantoan, ken maipaay cadagiti rikep ti balay, cayatna a saoen, ti templo.
Castoy ti pannacalpas ti amin nga aramid a ni ari Salomon inaramidna iti balay ni Jehova
Ket ni Salomon inserrecna dagiti banbanag nga inconsagrar ni David nga amana, a ti met laeng, pirac, ken ti balitoc, ken dagiti al-alicamen, ket incabilna ida cadagiti paggamengan iti balay ni Jehova.
Idin ni Salomon tiniponna dagiti lallacay ti Israel, ken amin dagiti pangpangolo dagiti capcaputotan, dagiti pangpangoloen cadagiti balbalay dagiti amma dagiti annac ti Israel, ken ni ari Salomon sadi Jerusalem, tapno isang-atda ti lacasa ti tulag ni Jehova manipud iti ili ni David nga isu ti Sion.
Ket amin dagiti lallaki ti Israel nakiragupda ken ari Salomon iti fiesta, iti bulan ti Etamin, nga isu ti maicapito a bulan.
Ket amin dagiti lallacay ti Israel napanda, ket dagiti papadi inawitda ti lacasa.
Ket isuda insang-atda ti lacasa ni Jehova, ken ti tolda ti gimong, ken amin dagiti nasantoan nga ar-aruaten nga adda iti uneg ti Tabernaculo: dagitoy insang-at dagiti papadi ken dagiti Levitas.
Ket ni ari Salomon ken amin a gimong ti Israel a nakiragup kencuana, caduana ida iti sango ti lacasa, a nagidatdatonda cadagiti carcarnero ken vacvaca, a saan a nabilang ken napocpoc gapu iti kinaruayda.
Ket dagiti papadi inserrecda ti lacasa ti tulag ni Jehova iti saadna, iti uneg ti oraculo ti balay, iti casantoan a disso, iti baba dagiti payac dagiti querubin.
Ta dagiti querubin inyucradda dagiti payacda iti ngato ti saad ti lacasa, ket dagiti querubin lininonganda ti ngato ti lacasa ken dagiti pagassiwanna.
Ket dagiti assiw atiddugda unay a dagiti murdong dagiti assiw makita manipud iti nasantoan a disso iti sango ti oraculo; ngem saan a makita ida manipud iti ruar: ket addada idiay inggana ita nga aldaw.
Awan ti adda iti uneg ti lacasa malacsid dagiti dua a tapi a bato nga incabil idiay ni Moises sadi Horeb, idi ni Jehova inaramidna ti tulag cadagiti annac ti Israel idi rimmuarda iti daga ti Egipto.
Ket naaramid idi a dagiti papadi rimmuarda iti nasantoan a disso, a ti ulep pinunnona ti balay ni Jehova,
Iti casta a dagiti papadi dida nabalin ti agtacder nga agannong a gapu iti ulep; ta ti dayag ni Jehova pinunnona ti balay ni Jehova.
Idin nagsao ni Salomon, Ni Jehova kinunana nga isu agnaed coma iti napuscol a sipnget.
Siac pudno unay nga imputaranca iti maysa a balay a pagnaedan, maysa a disso tapno pagnaedam iti agnanayon.
Ket ti ari intaliawna ti rupana ket binendicionanna ti amin a gimong ti Israel: ket ti amin a gimong ti Israel timmacder.
Ket isu kinunana, Madaydayaw ni Jehova, ti Dios ti Israel, isu a nagsao iti ngiwatna ken David nga amac, ket isu tinungpalna iti imana, a kinunana,
Nanipud iti aldaw a panangaonco iti ilic nga Israel sadi Egipto, diac nagpili ti ili cadagiti caputotan ti Israel a mamutar ti maysa a balay, a pagyanan ti naganco; ngem pinilic ni David tapno isu ti ngatoen iti ilic nga Israel.
Ket adda idi iti puso ni David nga amac ti panamutar iti maysa a balay a maipaay iti nagan ni Jehova, ti Dios ti Israel.
Ngem ni Jehova kinunana ken David nga amac, Agsipud ta adda iti pusom ti panamutar iti maysa a balay a maipaay iti naganco, sica naimbag ti inaramidmo nga isu ti adda iti pusom:
Nupay casta sica saanmonto a putaren ti balay; ngem ti anacmo agtaudto cadagiti lomon, isu putarennanto ti balay a maipaay iti naganco.
Ket ni Jehova pinasingkedanna ti saona a sinaona; ta siac binangonnac iti saad ni David nga amac, ket nagtugawac iti trono ti Israel, a cas incari ni Jehova, ket pinutarco ti balay a maipaay iti nagan ni Jehova, ti Dios ti Israel.
Ket idiay dinutocac ti maysa a saad a maipaay iti lacasa, a yan ti tulag ni Jehova, nga isu inaramidna cadagiti ammatayo, idi isu inaonna ida iti daga ti Egipto.
Ket ni Salomon nagtacder iti sango ti altar ni Jehova iti sangoanan ti amin a gimong ti Israel, ket inyunnatna dagiti imana sadi langit;
Ket kinunana, O Jehova, a Dios ti Israel, awan ti Dios a cas kenca, uray iti langit iti ngato, uray iti daga iti baba; a salimetmetanna ti tulag ken ti naayat a kinaimbag cadagiti ad-adipenmo, a magna iti sangom iti amin a pusoda;
A sinalimetmetam ken adipenmo a ni David nga amac ti incarim kencuana: wen, sica insaom iti ngiwatmo, ken isu tinungpalmo iti imam, a cas itoy nga aldaw.
Ita ngarud, O Jehova, a Dios ti Israel, salimetmetam ken adipenmo a David nga amac ti incarim kencuana, a kinunam, Saanto nga agcurang kenca ti maysa a lalaki iti imatangco nga agtugaw iti trono ti Israel, no la ket ta dagiti annacmo aluadanda ti dalanda, a magnada iti sangoc a cas pannagnam iti sangoc.
Ita ngarud, O Dios ti Israel, dawatec kenca, ipalubosmo a ti saom, mapasingkedan coma, isu nga insaom ken adipenmo a David nga amac.
Ngem, agpayso aya a ti Dios agnaedto iti daga
Adtoy, ti langit ken ti langit dagiti langlangit saandaca a malaon; dinto ngarud adadda daytoy a balay a pinutarco!
Nupay casta sica patgam coma ti cararag ti adipenmo, ken ti kiddawna, O Jehova a Diosco, nga ipangagmo ti asug ken ti cararag a ti adipenmo icararagna iti sangom ita nga aldaw,
A dagiti matam silulucatda coma a sumango itoy a balay iti rabii ken iti aldaw, a sumango met laeng iti disso nga isu ti nagcunaam, Ti naganco addanto sadiay, a mangipangag iti cararag a ti adipenmo icararagnanto a sumango iti daytoy a disso.
Ken ipangagmo ti araraw ti adipenmo, ken ti ilim nga Israel, no isuda agcararagda a sumango ditoy a disso: wen, sica denggem sadi langit a pagnaedam; ket intono mangngegmo, pacawanem.
No maysa a tao agbasol iti maicaniwas iti padana a tao, ket maysa a sapata ti maisaad kencuana a pamagsapata kencuana, ket isu umay ket agsapata iti sango ti altarmo ditoy a balay;
Iti casta sica denggem sadi langit, ket aramidem, ket ocomem dagiti ad-adipenmo, a dusaem ti nadangkes, ken yegmo ti dalanna iti olona met laeng, ken palintegem ti nasingpet, nga isu gungunaam a cas iti kinalintegna.
No ti ilim nga Israel macabil iti sango ti cabusor, ta isuda nagbasolda iti maicaniwas kenca, no isuda agsublida kenca, ket ipudnoda ti naganmo, ket cumararagda ken umararawda kenca ditoy a balay:
Sica denggem ngarud sadi langit, ket pacawanem ti basol ti ilim nga Israel, ket ipanmo manen ida iti daga a sica intedmo cadagiti ammada.
No ti langit mapunitan, ket awan ti tudo, gapu ta isuda nagbasolda iti maicaniwas kenca; no isuda agcararagda a sumango ditoy a disso, ket ipudnoda ti naganmo, ket pagpanawanda iti basolda, intono parigatem ida:
Sica denggem ngarud sadi langit ket pacawanem ti basol dagiti ad-adipenmo, ken ti ilim nga Israel, intono sica isurom cadacuada ti naimbag a dalan a rebbengda a pagnaan; ket agbaonca ti tudo iti daga, isu nga intedmo iti ilim a pannacatawidna.
No addanto bisin iti daga, no addanto angol, no addanto eppes, wenno buot, dudon, wenno arabas; no dagiti cabusorda linacubda ida iti daga dagiti il-ilida; aniaman a pannaplit, aniaman a sakit nga adda;
Uray ania a cararag ken aniaman a panagkiddaw nga aramiden ti siasinoman a tao, wenno ti amin nga ilim nga Israel, no ammoento ti tunggal tao ti pannaplit ti pusona met laeng, ket yunnatna dagiti imana a sumango iti daytoy a balay:
Sica denggem ngarud sadi langit a pagnaedam, ket mamacawanca, ket aramidem, ken isupapacmo iti tumunggal tao ti mayanatup iti amin a dalanna, a ti pusona sica pagaammom; (ta sica, sica laeng, ti macaammo cadagiti puso ti amin nga annac ti tao;)
Tapno isuda agamangada kenca cadagiti amin nga al-aldaw a panagbiagda iti daga isu nga intedmo cadagiti ammami.
Casta met iti maipanggep iti gangannaet, a saan a taga ilim nga Israel, no umayto manipud iti daga nga adayu a gapu iti naganmo,
(Ta isuda mangngegdanto ti maipapan iti naindaclan a naganmo, ken ti mannacabalin nga imam, ken ti tackiagmo a siuunnat), no umayto ket agcararag a sumango ditoy a balay;
Denggem sadi langit a pagnaedam, ket aramidem ti mayannurot iti amin a dawaten kenca ti gangannaet; tapno amin dagiti il-ili iti daga maammoanda ti naganmo, tapno agamangada kenca, a cas ti ilim nga Israel; ken tapno isuda maammoanda a daytoy a balay a pinutarco isu ti magaladan iti naganmo.
No ti ilim rumuar iti paggugubatan a maibusor cadagiti cabusorda, iti uray sadino a pangibaonam cadacuada, ket isuda cumararagda ken Jehova, a sumango iti ili a pinilim, ken sumango iti balay a pinutarco a maipaay iti naganmo;
Sica denggem ngarud sadi langit ti cararagda ken ti dawatda, ket saranayem ti calinteganda.
No isuda agbasolda iti maicaniwas kenca (ta awan ti tao a di macabasol), ket sica aglucsawca cadacuada, ket yawatmo ida iti cabusor, ket iti casta itugotda ida a kinayawan iti daga ti cabusor, adayu man wenno asideg;
Nupay casta no isuda met laeng panunotenda idiay daga a pacaipananda a kinayawan, ket agsublida, ket umararawda kenca idiay daga dagiti nangayaw cadacuada, a cunada, Dacami nagbasolcami, ket nagaramidcami a sidadangkes, dacami nagaramidcami ti kinadakes;
No isuda agsublida kenca iti amin a pusoda ken iti amin a cararuada idiay daga dagiti cabcabusorda, a nangala cadacuada a nangayaw, ket cumararagda kenca a sumangoda iti dagada, isu nga intedmo cadagiti ammada, ti ili a sica pinilim, ken ti balay a pinutarco a maipaay iti naganmo:
Sica denggem ngarud ti cararagda ken ti ararawda sadi langit a pagnaedam, ket saranayem ti calinteganda;
Ket pacawanem ti ilim isu a nagbasol iti maicaniwas kenca, ken amin dagiti salungasingda a panangsalungasingda iti maicaniwas kenca; ket iccam ida iti caasi iti sango dagiti nangitugot cadacuada a nangayaw, tapno caasianda ida.
(Ta isuda ti ilim ken ti tawidmo nga inaonmo sadi Egipto iti tengnga ti horno a landoc);
Tapno dagiti matam silulucatda iti araraw ti adipenmo, ken ti araraw ti ilim nga Israel, nga ipangagmo ida iti uray caano a yaasugda kenca.
Ta sica insinam ida iti tengnga ti amin nga il-ili iti daga, tapno isuda dagiti tawidmo, a cas sinaom iti pannacaaramat ni Moises nga adipenmo, idi inaonmo dagiti ammami sadi Egipto, O Apo Jehova.
Ket casta idi, nga, idi a ni Salomon nalpasna nga incararag amin daytoy a cararag ken araraw ken Jehova, isu timmacder manipud iti sango ti altar ni Jehova, iti panangiparintumengna cadagiti tumengna a nacaunnat dagiti imana sadi langit.
Ket isu timmacder, ket binendicionanna ti amin a gimong ti Israel iti timec a natbag, a kinunana,
Madaydayaw ni Jehova a nangted ti inana iti ilina nga Israel, a mayannurot iti amin nga incarina: awan nagcurang a maysa a sao iti amin a naimbag a carina, isu nga incarina iti pannacaaramat ni Moises nga adipenna.
Ni Jehova a Diostayo adda coma cadatayo, a cas adda idi cadagiti ammatayo: dinatayo coma panawan, ken dinatayo coma idian;
Tapno pagrucnoyenna dagiti pusotayo kencuana, tapno magnatayo cadagiti amin a daldalanna, ken tapno salimetmetantayo dagiti bilbilinna, ken dagiti ipapaalagadna ken dagiti linlintegna, nga imbilinna cadagiti ammatayo.
Ket dagitoy a sasaoc, isuda, a panagdawatco iti sango ni Jehova, asidegda coma ken Jehova a Diostayo iti aldaw ken rabii, tapno isu saranayenna ti calintegan ti adipenna, ken ti calintegan ti ilina nga Israel, a cas masapul nga inaldawaldaw:
Tapno dagiti amin a tattao iti daga maammoanda a ni Jehova isu ti Dios, nga awan sabali.
Ti pusoyo napalongdo coma ken Jehova a Diostayo, a magnacayo cadagiti linlintegna, ken salimetmetanyo dagiti bilbilinna, a cas ita nga aldaw.
Ket ti ari, ken amin nga Israel a caduana, nangidatagda cadagiti daton iti sango ni Jehova.
Ket ni Salomon nangidatag ti maipaay iti sacrificio dagiti daton ti cappia, nga indatonna ken Jehova, duapulo ket dua a ribu a vacvaca, ken sangagasut ket duapulo a ribu a carcarnero
Castoy ti panangisibbo ti ari ken amin nga annac ti Israel ti balay ni Jehova.
Iti daydi met laeng nga aldaw ti ari sinantificarna ti tengnga ti paraangan nga adda idi iti sango ti balay ni Jehova; ta sadiay nidatagda ti daton a mapuuran, ken daton a macan, ken ti taba dagiti daton ti cappia, ta ti gambang nga altar nga adda iti sango ni Jehova bassit unay a manglaon cadagiti daton a mapuuran, ken ti daton a macan, ken ti taba dagiti daton ti cappia.
Iti casta ni Salomon rinambacanna ti fiesta idi a tiempo, ket amin nga Israel caduana, maysa a dackel a gimong a naggapu iti pagsercan ti Hamat inggana iti waig ti Egipto, iti sango ni Jehova a Diostayo, iti pito nga aldaw ken pito nga aldaw, a sangapulo ket uppat nga aldaw met laeng.
Iti maicawalo nga aldaw isu pinagawidna ti umili; ket isuda binenditoda ti ari, ket napanda cadagiti toltolda a siraragsac ken sirarag-o iti puso gapu cadagiti amin a kinaimbag a ni Jehova impakitana ken David nga adipenna, ken iti Israel nga ilina.
Ti tulag ni Jehova ken Salomon.
Ket naaramid, idi a ni Salomon nalpasna ti pannacabangon ti balay ni Jehova, ken ti balay ti ari, ken amin a tarigagay ni Salomon a kinayatna nga aramiden,
A ni Jehova nagparang ken Salomon iti maicadua a daras, a cas iti pinagparangna kencuana sadi Gabaon.
Ket ni Jehova kinunana kencuana, Siac mangngegco ti cararagmo ken ti ararawmo, nga inaramidmo iti sangoc: Siac sinantificarco daytoy a balay, isu a binangonmo, tapno maicabil ti naganco sadiay iti agnanayon; ket dagiti matac ken ti pusoc addadanto sadiay nga agnanayon.
Ket no maipapan kenca, no magnaca iti sangoc, a cas pannagna ni David nga amam iti kinatarnaw ti puso, ken kinasingpet, nga aramidem amin ti cas imbilinco kenca, ket salimetmetam dagiti ipapaalagadco ken dagiti linlintegco;
Iti casta isaadconto ti trono ti pagariam iti Israel nga agnanayon, a cas incaric ken David nga amam, a kinunac, Saanto nga agcurang kenca ti maysa a lalaki iti trono ti Israel.
Ngem no sumiasicayto iti isusurot kaniac, dacayo wenno dagiti annacyo, ket dicayo tungpalen dagiti bilbilinco ken dagiti ipapaalagadco nga incabilco iti sangoyo, no di ket incayonto ket agservicayo cadagiti sabali a didios, ket agrucbabcayo cadacuada;
Iti casta siac ipusayconto ti Israel iti daga nga intedco cadacuada; ket daytoy a balay isu a sinantificarco a maipaay iti naganco, ibellengconto iti ruar ti imatangco; ket ti Israel agbalinto a maysa a proverbio ken maysa a barengbareng a balicas cadagiti amin a tattao.
Ket nupay no daytoy a balay naipangato unay, nupay casta tunggal lumabas iti arrubayanna masdaawto, ket agsanamticto; ket isuda cunadanto, Apayapay nga inaramid ni Jehova ti castoy iti daytoy a daga ken iti daytoy a balay?
Dagiti il-ili a maited ken Hiram.
Ket sumungbatdanto, Agsipud ta binay-anda ni Jehova a Diosda, a nangaon cadagiti ammada iti daga ti Egipto, ket nangalada iti sabasabali a didios, ket nagrucbabanda ida, ken nagservianda ida: gapuna a ni Jehova inyegna cadacuada amin daytoy a dakes.
Ket naaramid iti paggibusan ti duapulo a tawen, a panangbangon ni Salomon cadagiti dua a balay, ti balay ni Jehova ken ti balay ti ari,
(Ni Hiram nga ari ti Tiro nagited idi ken Salomon cadagiti caycayo a cantingen ken caycayo a parwa, ken balitoc, a mayannurot iti amin a calicagumna), a ni ari Salomon iniccanna ngarud ni Hiram iti duapulo nga il-ili iti daga ti Galilea.
Ket ni Hiram nagluas idiay Tiro tapno kitaenna dagiti il-ili a ni Salomon intedna kencuana; ket saanda a nacaayayo kencuana.
Ket isu kinunana, Ania nga il-ili dagitoy nga intedmo caniac, cabsatco
Ket isu ninagananna ida iti daga ti Cabul inggana itoy nga aldaw.
Ket ni Hiram nangibaon ken Salomon iti sangagasut ket duapulo a talento a balitoc.
Ket daytoy isu ti gapu ti panagpapulong nga inaramid ni ari Salomon, tapno maputar ti balay ni Jehova, ken ti bucodna a balay, ken ti Millo, ken ti bacud ti Jerusalem, ken ti Hasor, ken ti Megiddo, ken ti Gezer.
Ni Faraon nga ari ti Egipto simmang-at, ket innalana ti Gezer, ket isu ti pinuuranna iti apuy, ket pinatayna dagiti Cananeo nga agnaed iti ili, ket isu ti intedna a cas pannacabiang ti anacna, nga asawa ni Salomon.
Ket ni Salomon binangonna ti Gezer, ken ti Bet-horon iti baba,
Ken ti Baalat, ken ti Tadmor iti let-ang, iti daga,
Ken amin dagiti il-ili a pagidulinan ni Salomon, ken dagiti il-ili a maipaay cadagiti lugluganna, ken dagiti il-ili a maipaay cadagiti tattaona nga agcacabayo ken amin dagidiay a ni Salomon kinayatna a pinutar a maipaay iti pagayatanna sadi Jerusalem, ken sadi Libano, ken iti amin a daga a pagturayanna.
No maipapan cadagiti amin a tattao a natda cadagiti Amorreo, dagiti Heteo, dagiti Perezeo, dagiti Heveo, dagiti Jebuseo, a saan a nagtaud cadagiti annac ti Israel;
Dagiti annacda a natda cadacuada iti daga, isuda a saan a nabalin a dinadadael nga intalipupus dagiti annac ti Israel, cadacuada ti namangonan ni Salomon iti maysa a pannacapolong cadagiti bag-en inggana itoy nga aldaw.
Ngem ni Salomon saanna a pinagbalin dagiti annac ti Israel a bag-en; no di ket isuda dagiti lallaki ti gubat, ken ad-adipenna, ken pangpanguloenna, ken cacapitanna, ken agtuturay cadagiti lugluganna ken tattaona nga agcacabayo.
Dagitoy isuda dagiti cangatoan nga agtuturay nga addada cadagiti aramid ni Salomon, limagasut ket limapulo, a mangituray cadagiti tattao nga agaramid iti trabajo.
Ngem ti babai nga anac ni Faraon simmang-at a naggapu iti ili ni David, agingga iti balayna a pinutar ni Salomon a maipaay kencuana: idin impatacderna ti Millo.
Ket mamitlo iti macatawen a nangidatag ni Salomon cadagiti datdaton a mapuuran ken datdaton ti cappia iti rabaw ti altar isu a binangonna ken Jehova, pinuuranna met a naigiddan cadacuada ti incienso, iti rabaw ti altar nga adda idi iti sango ni Jehova
Iti casta lineppasna ti balay.
Ket ni ari Salomon nangaramid iti maysa a bunggoy dagiti sasacayan sadi Ezion-geber, nga adda iti denna ti Elot, iti igid ti Baybay a Nalabaga, iti daga ti Edom.
Ket ni Hiram imbaonna cadagiti sasacayan dagiti ad-adipenna a marinero a mannacaammo iti taaw, a caduada dagiti ad-adipen ni Salomon.
Ket isuda napanda sadi Ofir, ket nangalada sadiay iti balitoc nga uppat a gasut ket duapulo a talento, ket isu ti impanda ken ari Salomon.
Ti isasarungcar ti reina sadi Saba.
Ket idi a ti reina sadi Saba nangngeganna ti dayaw ni Salomon a maipanggep iti nagan ni Jehova, isu napan a mangsuut kencuana cadagiti naricut a saludsud.
Ket isu napan sadi Jerusalem agraman naruay unay a cacuyogna, agraman camcamello a nagawit cadagiti recrecado, ken adu unay a balitoc, ken napateg a batbato; ket idi isu nacagteng ken Salomon, isu impalawagna kencuana ti amin nga adda iti pusona.
Ket ni Salomon simmungbat kencuana cadagiti amin a saludsudna: awan ti uray-ania a nailemmeng iti ari a dina sinungbatan kencuana.
Ket idi a ti reina sadi Saba nakitana ti amin a kinasirib ni Salomon, ken ti balay a pinutarna,
Ken ti canen iti lamesaanna, ken ti panagtutugaw dagiti ad-adipenna, ken ti panagtatacder dagiti ministrona, ken dagiti cawesda, ken dagiti coperona, ken ti ulianna isu a pagnaanna a mapan iti balay ni Jehova; awanen ti bileg kencuana.
Ket kinunana iti ari, Napudno a damag ti nangngegac iti dagac met laeng a maipapan cadagiti ar-aramidmo, ken iti kinasiribmo.
Nupay casta diac pinati dagiti sasao, agpapan yaayco, ket isu ti nakita dagiti matac: ket, adtoy, ti cagudua saan a naibaga caniac; ti kinasiribmo ken ti kinarang-aymo labsanda ti dayaw a nangngegac.
Nagasat dagiti lallakim, nagasat dagitoy ad-adipenmo, a tumacder a cancanayon iti sangom, ken macangcangngeg iti kinasiribmo.
Bendito ni Jehova a Diosmo, a maparagsacan kenca, a mangisaad kenca iti trono ti Israel: gapu ta ni Jehova inayatna ti Israel nga agnanayon, gapuna nga inaramidnaca nga ari, tapno agaramidca ti kinajusticia ken kinalinteg.
Ket isu nangted iti ari ti sangagasut ket duapulo a talento a balitoc, ken recrecado a nagwadwad, ken napateg a batbato: uray caanoman awanen ti dimteng a recrecado a casta nagwadwad a cas cadagitoy nga inted ti reina sadi Seba ken ari Salomon.
Ket castamet dagiti sasacayan ni Hiram, a nagawit iti balitoc a naggapu sadi Ofir, nagawitda a naggapu sadi Ofir iti dackel a kinawadwad dagiti caycayo nga almug ken napateg a batbato.
Ket ti ari inaramidna dagiti caycayo nga almug nga adadigi a maipaay iti balay ni Jehova, ken maipaay iti balay ti ari, ar-arpa met ken salsalterio a maipaay cadagiti cumacanta: uray caanoman awan pay dimteng a casta a caycayo nga almug, ken awan pay a nakita, agpapan ita nga aldaw.
Ket ni ari Salomon intedna ken reina sadi Saba ti amin a kinayatna, aniaman a kiniddawna, sabali laeng daydiay naarian a parabur nga inted ni Salomon kencuana
Iti casta isu nagsubli ket napan iti bucodna a daga, isu ken dagiti adipenna.
Ti kinabacnang ken kinadayag ni Salomon.
Ket ti timbeng ti balitoc a dimteng ken Salomon iti macatawen innem a gasut innem a pulo ket innem a talento a balitoc,
Malacsid ti naggapu cadagiti agtagtagilaco, ken iti panagbiroc dagiti agbaniaga ken amin cadagiti ar-ari dagiti naglalaoc a tattao, ken cadagiti gobgobernador ti daga.
Ket ni ari Salomon nangaramid cadagiti dua gasut a sarapa a pinitpit a balitoc; innem a gasut a siclo a balitoc ti napan iti maysa a sarapa.
Ken isu nangaramid iti tallo gasut a calasag a pinitpit a balitoc; tallo a libra a balitoc ti napan iti maysa a calasag: ket ti ari incabilna ida iti balay a nabakir iti Libano.
Casta met a ti ari nangaramid ti maysa a dackel a trono a marfil, ket isu ti kinalupcupanna iti casusudian a balitoc.
Adda innem a tucad ti trono, ket ti toctoc ti trono nagbukel iti licud; ket adda im-ima iti agsinnombangir a sikigan iti pagtugawan, ken dua a sinan-leon ti nacatacder iti abay dagiti ima.
Ken sangapulo ket dua a sinan-leon ti nacatacder idiay rabaw dagiti innem a tucad iti agsumbangir a sikigan: awan naaramid a capadana iti uray sadino a pagarian.
Ket amin dagiti al-alicamen a paginuman ni ari Salomon balitocda, ket amin dagiti al-alicamen ti balay a nabakir iti Libano pulosda a balitoc: awan ti pirac; isu ti awan aniaman a pategna cadagiti aldaw ni Salomon.
Ta ti ari addaan idiay baybay iti maysa a bunggoy dagiti sasacayanna sadi Tarsis a cadua dagiti bunggoy dagiti sasacayan ni Hiram: maminsan iti tallo a tawen sumangpet ti bunggoy dagiti sasacayan sadi Tarsis, a mangisangpet iti balitoc, ken pirac, marfil, ken bakes, ken pavoreal.
Iti casta ni ari Salomon atiwenna amin dagiti ar-ari ti daga iti kinabacnang ken iti kinasirib.
Ket ti amin a daga inagagawaanda a makita ti saclang ni Salomon, tapno mangngegda ti kinisiribna, nga incabil ti Dios iti pusona.
Ket isuda nangyegda tunggal maysa cadagiti sagutna, al-alicamen a pirac, ken al-alicamen a balitoc, ken cawes, ken igam, ken recrecado, cabcabayo, ken mulmulo, tunggal kita iti tinawentawen.
Ket ni Salomon inurnongna dagiti luglugan ken lallaki nga agcabcabayo: ket adda kencuana idi sangaribu ket uppat a gasut a luglugan, ken sangapulo ket dua a ribu a lallaki nga agcabcabayo, nga isu incabilna cadagiti ili dagiti luglugan, ken agraman iti ari idiay Jerusalem.
Ket ti ari inaramidna a ti pirac idiay Jerusalem cas la cadagiti bato, ket dagiti cayo a cantingen isu inaramidna a cas la cadagiti caycayo a sicomoro nga adda iti nababa a daga, a gapu iti kinaruayda.
Ket dagiti cabcabayo nga adda idi ken Salomon naalada a naggapu sadi Egipto; ket dagiti pagbaniagaen ti ari isuda dagiti nangawat cadacuada iti pinangen, tunggal pangen iti maysa a pateg.
Ket maysa a lugan sumang-at ken rumuar sadi Egipto a gapu iti innem a gasut a siclo a pirac, ket maysa a cabayo iti sangagasut ket limapulo; ket casta ti maipaay cadagiti amin nga ar-ari dagiti Heteo, ken ti maipaay cadagiti ar-ari ti Siria, inruarda ida a gapu iti pannacaaramatda.
Ngem ket di ni ari Salomon nagayat iti adu a gangannaet a babbai, agraman ti babai nga anac ni Faraon, bab-bai cadagiti Moabitas, Ammonitas, Edomitas, Sidonios, ken Heteos;
Cadagiti nasnacion a maipanggep cadacuada ti nagcunaan ni Jehova cadagiti annac ti Israel: Dicayto mapan cadacuada, uray isuda didanto umay cadacayo; ta di bumurong nga isuda pagsubliendanto ta pusoyo a sumurot cadagiti didiosda: ni Salomon nadecket ti panagayatna cadagitoy.
Ket isu addaan idi iti pito gasut nga assawa, a princesas, ken tallo gasut a camalala; ket dagiti assawana pinagsublida ti pusona.
Ta naaramid, idi a ni Salomon lacayen, a dagiti assawana pinagsublida ti pusona a pinasurot cadagiti sabali a didios; ket ti pusona saan a nasin-aw ken Jehova a Diosna, a cas iti puso idi ni David nga amana.
Ta ni Salomon simmurot ken Astarot a babai a diosen dagiti Sidonios, ken simmurot ken Milcom ti kinarimon dagiti Ammonitas.
Ket ni Salomon inaramidna ti dakes iti imatang ni Jehova, ket saan a simmurot a naananay ken Jehova a cas inaramid ni David nga amana.
Iti casta ni Salomon namutar iti maysa a nangato a disso a maipaay ken Cemos ti kinarimon ti Moab, iti bantay nga adda iti sango ti Jerusalem, ken maipaay ken Moloc ti kinarimon dagiti annac ni Ammon.
Ken casta met nga inaramidna a maipaay cadagiti amin a gangannaet nga assawana, isuda a nagpupuur iti incienso ken nagdaton cadagiti didiosda.
Ket ni Jehova nacaunget ken Salomon, ta ti pusona naglicud ken Jehova, a Dios ti Israel, isu a nagparang kencuana a namindua.
Ken imbilinna kencuana ti maipanggep itoy a banag, nga isu dinto sumurot cadagiti sabali a didios: ngem isu saanna nga inannurot ti imbilin ni Jehova.
Gapuna a ni Jehova kinunana ken Salomon, Agsipud ta naaramid dagitoy gapu kenca, ket dica sinalimetmetan ti tulagco ken dagiti ipapaalagadco, isuda nga imbilinco kenca, di-bumurong a siac pisangecto ti pagarian manipud kenca, ket itedconto iti adipenmo.
Nupay casta cadagiti al-aldawmo diacto aramiden, gapu ken David nga amam: ngem pisangecto iti ima ti anacmo.
Ngem ket di diacto pigisen ti amin a pagarian; ngem itedconto ti maysa a caputotan iti anacmo, gapu ken David nga adipenco, ken gapu iti Jerusalem isu a pinilic.
Ket ni Jehova namangon iti maysa a cabusor ni Salomon, ni Adad nga Edomita: isu ti putot ti ari ti Edom.
Ta naaramid, idi adda ni David sadi Edom, ket ni Joab a capitan ti buyot simmang-at a mangitabon cadagiti natay, ket kinabilna amin dagiti lallaki ti Edom.
(Ta ni Joab ken ti amin nga Israel nagyanda sadiay iti innem a bulan, agingga iti naiccatna amin dagiti lallaki sadi Edom);
Ni Adad nagtaray, isu ken dadduma nga Edomitas cadagiti ad-adipen ni amana, a napan sadi Egipto, idinto a ni Adad ubing pay laeng.
Ket isuda timmacderda nanipud Madian; ket napanda sadi Paran; ket isuda nangalada ti lallaki a caduada manipud Paran, ket napanda sadi Egipto, ken Faraon nga ari ti Egipto, isu a nangted kencuana iti maysa a balay, ken nangdutoc kencuana ti taraon, ken nangted kencuana iti daga.
Ket ni Adad nacasarac iti dackel a parabur iti imatang ni Faraon, iti casta nga isu intedna kencuana nga asawa ti babai a cabagis ti asawana met laeng, ti cabagis ni Tafnes a reina.
Ket ti cabagis ni Tafnes impasngayna kencuana ni Genubat nga anacna a lalaki, isu a ni Tafnes impusingna iti balay ni Faraon; ket ni Genubat adda idi iti balay ni Faraon a maicuyog cadagiti annac a lallaki ni Faraon.
Ket idi ni Adad nangngegna sadi Egipto a ni David nakiturogen cadagiti ammana, ket ni Joab a capitan ti buyot natayen, ni Adad kinunana ken Faraon, Palubusannac, tapno mapanac iti dagac met laeng.
Idi casta ni Faraon kinunana kencuana, Ngem ania ti nagcurangam caniac nga, adtoy, sica masapulmo ti mapan iti dagam met laeng
Ket isu insungbatna, Awan; ngem ket di palubusannac.
Ket ti Dios namangon ti sabali a cabusor ni Salomon isu ni Rezon nga anac a lalaki ni Eliada, isu a nagtalaw ken apona nga Adad-ezer nga ari ti Soba.
Ket isu nangurnong cadagiti lallaki, ket nagcapitan iti maysa a buyot, idi ni David pinatayna dagiti taga Soba: ket isuda napanda sadi Damasco, ket nagyanda sadiay, ken nagari sadi Damasco.
Ket isu ti maysa a cabusor ti Israel cadagiti amin nga aldaw ni Salomon, sabali laeng ti kinadakes nga inaramid ni Adad: ket isu binusorna ti Israel, ket nagari sadi Siria.
Ket ni Jeroboam nga anac a lalaki ni Nabat, a maysa nga Efraimita a taga Sereda, a maysa nga adipen ni Salomon, a ti nagan ti inana Serva, a maysa a balo, isu met intag-ayna ti imana a maibusor iti ari.
Ket daytoy isu ti gapu ti nangitagayanna iti imana a maibusor iti ari: Ni Salomon binangonna ti Millo, ket tinarimaanna ti dadael ti ili ni David nga amana.
Ket ti lalaki a ni Jeroboam isu ti maysa a lalaki a mannacabalin ken maingel; ket ni Salomon nakitana ti bumaro a lalaki nga isu ti nagaget, ket isu iniccanna iti akem iti amin a trabajo ti balay ni Jose.
Ket naaramid idi a tiempo, a ni Jeroboam rimmuar sadi Jerusalem, nga isu nasaracan ni mammadto nga Ahias a Silonita iti dalan; ket ni Ahias insibbona ti maysa a baro a cawes; ket isuda a dua agwaywayasda iti away.
Ket ni Ahias kinapetna ti baro a cawes nga adda kencuana, ket isu ti pinigisna iti sangapulo ket dua a carigis.
Ket isu kinunana ken Jeroboam, Alaem ti sangapulo a carigis; ta castoy ti kinuna ni Jehova, a Dios ti Israel, Adtoy, siac pigisecto ti pagarian iti ima ni Salomon, ket itedconto ti sangapulo a caputotan kenca.
(Ngem addanto kencuana ti maysa a caputotan, a gapu ken adipenco a David ken gapu iti Jerusalem, ti ili a pinilic cadagiti amin a caputotan ti Israel);
Agsipud ta isuda binaybay-andac, ket nagrucbabda ken ni Astarot a babai a diosen dagiti Sidonios, ken ni Cemos a diosen ti Moab, ken ni Milcom a diosen dagiti annac ni Ammon: ket isuda saanda a nagna cadagiti daldalanco, tapno aramidenda ti nalinteg cadagiti matmatac, ken tapno salimetmetanda dagiti ipapaalagadco ken dagiti linlintegco, a cas inaramid ni David nga amana.
Nupay casta diacto alaen ti amin a pagarian iti imana; ngem isu aramidecto a principe cadagiti amin nga aldaw ti panagbiagna, gapu ken adipenco a David isu a pinilic, a nangsalimetmet cadagiti bilbilinco ken cadagiti ipapaalagadco;
Ngem alaecto ti pagarian iti ima ti anacna, ket itedconto kenca, isu dagiti sangapulo a caputotan.
Ket iti anacna itedconto ti maysa a caputotan, tapno ni David nga adipenco adda maysa a pagsilawanna nga agnanayon iti sangoc sadi Jerusalem, ti ili a pinilic tapno icabilco ti naganco sadiay.
Ket sica ti alaecto, ket agaricanto a cas iti amin a tarigagayan ti cararuam, ket agaricanto iti Israel.
Ket castoyto, no ipangagmonto ti amin nga ibilinco kenca, ket magnacanto cadagiti daldalanco, ket aramidem ti nalinteg cadagiti matac, a salimetmetam dagiti ipapaalagadco ken dagiti bilbilinco, a cas inaramid ni David nga adipenco; a siac addaacto kenca, ket ibangonancanto iti maysa a namayengmeng a balay a cas panamangonco ti maipaay ken David, ket itedconto ti Israel kenca.
Ket siac gapu itoy parigatecto ti putot ni David, ngem saan nga agnanayon.
Ni Salomon inagawaanna ngarud a papatayen ni Jeroboam; ngem ni Jeroboam timmacder, ket nagtaray sadi Egipto, ken ni Sisac nga ari ti Egipto, ket adda sadi Egipto inggana iti ipapatay ni Salomon.
Ket ti nabati cadagiti ar-aramid ni Salomon, ken amin ti inaramidna, ken ti kinasiribna, saanda aya a naisurat iti libro dagiti ar-aramid ni Salomon?
Ket ti bayat ti panagari ni Salomon iti amin nga Israel uppat a pulo a tawen.
Ket ni Salomon nakiturog cadagiti ammana, ket isu naitabon iti ili ni David nga amana: ket ni Roboam nga anacna nagari iti saadna.
Ni Roboam agari.
Surotenna ti dakes a patigmaan.
Ket ni Roboam napan sadi Siquem: ta amin nga Israel napan sadi Siquem tapno isu ti aramidenda nga ari.
Ket naaramid, idi a ni Jeroboam nga anac ni Nabat nangngeganna (ta isu adda pay laeng sadi Egipto, isu a nagtarayanna idi a naggapu iti sango ni ari Salomon, ket ni Jeroboam nagyan sadi Egipto,
Ket isuda nagbaonda ken isu inayabanda), a ni Jeroboam ken ti amin a gimong ti Israel napanda, ket nagsaoda ken Roboam, a kinunada,
Ni amam inaramidna ti sangolmi a nadagsen: ita ngarud aramidem a nalaglag-an ti nadagsen a panagservi ken amam, ken ti nabantut a sangolna isu nga insangolna cadacami, ket dacami agservicamto kenca.
Ket isu kinunana cadacuada, Pumanawcayo pay iti tallo nga aldaw, calpasanna umaycayo manen caniac
Ket dagiti tattao pimmanawda.
Ket ni ari Roboam nakiuman cadagiti lallacay a nagtacder iti sango ni Salomon nga amana idi a sibibiag pay laeng, a kinunana, Ania a patigmaan ti itedyo caniac tapno maited a sungbat iti daytoy nga ili?
Ket isuda nagsaoda kencuana, a kinunada, No sica ti maysa nga adipen iti daytoy nga umili ita nga aldaw, ket agservicanto cadacuada, ket sungbatam ida, ket agsaoca cadagiti naimbag a sasao cadacuada, ti casta isudanto ti adipenmo nga agnanayon.
Ngem isu binay-anna ti patigmaan dagiti lallacay isu nga intedda, ket nakiuman cadagiti agtutubo a lallaki isuda a dimmackel a caduana, isuda a nagtacder iti sangona.
Ket isu kinunana cadacuada, Ania a patigmaan ti itedyo, tapno maisublitayo coma ti sungbat iti daytoy nga umili, isu a nagsao caniac a kinunana, Aramidem a nalaglag-an ti sangol isu a ni amam insangolna cadacami?
Ket dagiti agtutubo a lallaki isuda a dimmackel a caduana nagsaoda kencuana, a kinunada, Castoy ti cunaem itoy nga umili a nagsao kenca, a kinunana, Ni amam inaramidna ti sangolmi a nabantut, ngem isu ti aramidem a nalaglagan cadacami; castoy ti masaomto cadacuada, Ti kikitco napuspuscol ngem dagiti lomo ni amac.
Ket nupay no ni amac pinarabawannacayo iti maysa a nadagsen a sangol, siac nayonacto ti sangolyo: ni amac sinaplitnacayo cadagiti pagbaot, ngem saplitencayto cadagiti manggagama.
Iti casta ni Jeroboam ken ti amin nga ili napanda ken Roboam iti maicatlo nga aldaw, a cas imbilin ti ari, a kinunana, Umaycayo caniac manen iti maicatlo nga aldaw.
Ket ti ari simmungbat iti umili iti nagubsang unay, ket binay-anna ti patigmaan nga inted dagiti lallacay kencuana,
Ket sinaona cadacuada ti cas ti patigmaan dagiti agtutubo a lallaki, a kinunana, Ni amac inaramidna ti sangolyo a nadagsen, ngem siac nayonacto ti sangolyo: ni amac sinaplitnacayo cadagiti pagbaot, ngem siac saplitencayto cadagiti manggagama.
Iti casta ti ari dina impangag ti umili; ta isu ti maysa a banag a gapu ken Jehova, tapno mapasingkedanna ti saona, isu a ni Jehova sinaona iti pannacaaramat ni Ahias a Silonita ken ni Jeroboam nga anac ni Nabat.
Ti yaalsa ti Israel.
Ket idi makita ti amin nga Israel a ti ari dina impangag ida, ti umili simmungbat iti ari, a kinunana, Ania ti bagimi ken David
awan met ti tawidmi iti anac ni Jesse: cadagiti toltoldayo, O Israel: ita kitaem ti bucbucodmo a balay, David
Iti casta ti Israel napan cadagiti toltoldada.
Ngem no maipanggep cadagiti annac ti Israel nga agnaed cadagiti il-ili ti Juda, ni Roboam nagari cadacuada.
Idi a casta ni ari Roboam imbaonna ni Adoram, nga adda iti ngatoen dagiti lallaki a mapolong; ket ti amin nga Israel isu inuborda a pinatay cadagiti batbato
Ket ni ari Roboam nagdardaras a limmugan iti luganna, tapno agtaray sadi Jerusalem.
Iti casta ti Israel immalsa a maibusor iti balay ni David inggana ita nga aldaw.
Ket naaramid, idi nga amin nga Israel nangngegda a ni Jeroboam nagsubli, nga isuda nagbaonda ket isu pinaayabanda iti gimong, ket isu ti inaramidda nga ari iti amin nga Israel: awan simmurot iti balay ni David, no saan laeng a ti caputotan ni Juda.
Ket idi a ni Roboam napan sadi Jerusalem, isu tiniponna ti amin a balay ni Juda, ken ti caputotan ni Benjamin, a sangagasut walopulo a ribu a napili a lallaki, nga isuda dagiti gumugubat, tapno gubatenda ti balay ti Israel, tapno maisublida manen ti pagarian ken Roboam nga anac ni Salomon.
Ngem ti sao ni Jehova immay ken Semeias a lalaki ti Dios, a kinunana,
Saoem ken Roboam nga anac ni Salomon, nga ari ti Juda, ken iti amin a balay ti Juda ken Benjamin, ken ti matda iti umili, a cunam,
Castoy ti cuna ni Jehova, Dicayto sumang-at, ken dicayo met gubaten dagiti cacabsatyo nga annac ti Israel: agsubli ti tunggal lalaki iti balayna ta daytoy a banag gapu caniac
Iti casta isuda impangagda ti sao ni Jehova, ket nagsublida ket napanda iti dalanda, a mayannurot iti sao ni Jehova.
Idin ni Jeroboam binangonna ti Siquem iti caturodan ti Efraim, ket nagnaed sadiay; ket isu rimmuar sadiay, ket binangonna ti Penuel.
Ket ni Jeroboam kinunana iti pusona, Ita ti pagarian agsublinto iti balay ni David:
No daytoy nga umili sumang-at a mangisaclang cadagiti datdaton iti balay ni Jehova sadi Jerusalem, iti casta ti puso daytoy nga umili agsublinto manen iti apoda, ken Roboam met laeng nga ari ti Juda: ket isuda papatayendacto, ket agsublidanto ken Roboam nga ari ti Juda.
Gapuna a ti ari nakiuman, ket nangaramid ti dua a sinan-urbon a balitoc; ket isu kinunana cadacuada, Napalalo unay cadacayo ti isasang-at sadi Jerusalem: adtoy, dagiti didiosmo, O Israel, isuda a nangaon kenca iti daga ti Egipto.
Ket isu incabilna ti maysa sadi Bet-el, ket ti sabali incabilna sadi Dan.
Ket daytoy a banag naaramid a maysa a basol; ta ti umili napan tapno agrucbab iti sango ti maysa, agingga met laeng iti Dan.
Ket isu namutar cadagiti balbalay cadagiti nangato a disso, ket nangaramid cadagiti papadi a nagtaud iti amin nga umili, nga isuda dagiti saan nga annac ni Levi.
Ket ni Jeroboam nangornos iti maysa a fiesta iti maicawalo a bulan, iti maicasangapulo ket lima nga aldaw iti bulan, a cas iti fiesta nga adda iti Juda, ket isu simmang-at agingga iti altar; casta ti inaramidna sadi Bet-el, a nagdatdaton cadagiti sinan-urbon nga isu inaramidna: ket isu insaadna sadi Bet-el dagiti papadi dagiti nangato a disso nga inaramidna.
Ket isu simmang-at agingga iti altar nga inaramidna sadi Bet-el iti maicawalo a bulan, iti bulan nga isu pinarbona iti pusona met laeng: ket isu nangornos iti maysa a fiesta a maipaay cadagiti annac ti Israel, ket simmang-at agingga iti altar, a nagpuur iti incienso.
Ket, adtoy, ti maysa a lalaki ti Dios a naggapu sadi Juda a gapu iti sao ni Jehova immay idiay Bet-el: ket ni Jeroboam agtatacder iti denna ti altar tapno mangpuur iti incienso.
Ket isu nagickis a maibusor iti altar a gapu iti sao ni Jehova, ket kinunana, O altar, altar, castoy ti cuna ni Jehova: Adtoy, maysa nga anac maipasngayto iti balay ni David, nga agnagan iti Josias; ket isu idatonnanto iti rabawmo dagiti papadi dagiti nangato a disso nga agpupuur iti incienso iti rabawmo, ket tultulang dagiti tattao ti puurandanto iti rabawmo.
Ket isu nangted ti maysa a tanda idi met laeng nga aldaw, a kinunana, Daytoy isu ti tanda isu a sinao ni Jehova: Adtoy, ti altar magisayto, ket dagiti dapo nga addada iti rabawna maibellengdanto.
Ket naaramid idi a ti ari mangngegna ti panagcuna ti lalaki ti Dios, isu nga impuccawna a maibusor iti altar sadi Bet-el, a ni Jeroboam inyunnatna ti imana manipud iti altar, a kinunana, Isu tiliwenyo
Ket ti imana, nga inyunnatna a maibusor kencuana, nagango, iti casta nga isu dina naisubli iti cagagapuna.
Ti altar met nagisay, ket dagiti dapo naibellengda nanipud iti altar, a cas iti tanda isu a ti lalaki ti Dios intedna a gapu iti sao ni Jehova.
Ket ti ari simmungbat, ket kinunana iti lalaki ti Dios, Gawawaem ita ti parabur ni Jehova a Diosmo, ket cumararagca a maipaay caniac, tapno ti imac mapasubli manen caniac
Ket ti lalaki ti Dios gimmawwawa ken Jehova, ket ti ima ti ari napasubli manen kencuana, ket naipulang a cas idi cagagapuna.
Ket ti ari kinunana iti lalaki ti Dios, Umayca caniac iti balay, ket agpalamiisca, ket iccancanto iti maysa a gunguna.
Ket ti lalaki ti Dios kinunana iti ari Uray itedmonto caniac ti cagudua ti balaymo, diacto cumuyog kenca a mapan, diacto mangan iti tinapay wenno uminum iti danum iti daytoy a disso;
Ta casta ti naibilin caniac babaen ti sao ni Jehova, a kinunana, Dicanto mangan iti tinapay, wenno uminum iti danum, wenno agsubli iti dalan a nagnaam.
Iti casta isu napan iti sabali a dalan, ket saan a nagsubli idi dalan a nagnaanna a napanan idiay Bet-el.
Ket agnaed ti maysa a lacay a mammadto idiay Bet-el; ket maysa cadagiti annacna a lallaki dimteng ket imbagana kencuana dagiti amin nga aramid a ti lalaki ti Dios inaramidna iti daydi nga aldaw idiay Bet-el: dagiti sasao nga isu sinaona iti ari, sinaoda met ken ni amada.
Ket ni amada kinunana cadacuada, Sadino ti nagturonganna
Ket dagiti annacna nakitada ti nagturongan ti lalaki ti Dios, a naggapu sadi Juda.
Ket isu kinunana cadagiti annacna, Sillaanyo a maipaay caniac ti asno
Iti casta isuda sinillaanda a maipaay kencuana ti asno; ket sinacayanna.
Ket isu sinurotna ti lalaki ti Dios, ket isu nasaracanna nga agtugtugaw iti siroc ti maysa a lugo; ket isu kinunana kencuana, Sica ti lalaki ti Dios a naggapu sadi Juda
Ket isu kinunana, Siac.
Iti casta isu kinunana kencuana, Umayca caniac iti balay, ket manganca iti tinapay.
Ket isu kinunana, Diac mabalin ti agsubli a cumuyog kenca, uray sumbrec a cumuyog kenca; wenno siac manganacto iti tinapay uray makiinum kenca iti danum ditoy a disso:
Ta naisao caniac a gapu iti sao ni Jehova, 
Dicanto mangan iti tinapay wenno uminum iti danum sadiay, wenno agsublicanto manen a magna iti dinalanmo a napan.
Ket isu kinunana kencuana, Siac maysaac met a mammadto a cas kenca; ket maysa nga angel nagsao caniac a gapu iti sao ni Jehova, a kinunana, Isublim a caduam iti balaymo, tapno isu macapangan iti tinapay ken macainum iti danum
Ngem isu nagulbod kencuana.
Iti casta isu nagsubli a kimmuyog kencuana, ket nangan iti tinapay iti balayna, ken imminum iti danum.
Ket naaramid, idinto nga agtutugawda iti lamesaan a ti sao ni Jehova immay iti mammadto isu a nangisubli kencuana;
Ket isu nagickis iti lalaki ti Dios a naggapu sadi Juda, a kinunana, Castoy ti kinuna ni Jehova, Agsipud ta dica nagtulnog iti ngiwat ni Jehova, ket dica inannurot ti bilin isu a ni Jehova a Diosmo imbilinna kenca,
Ngem nagsublica, ket nanganca iti tinapay ken imminumca iti danum iti disso isu a nagcunaanna kenca, Dica mangan iti tinapay, ken dica uminum iti danum; ti bagim saanto a dumteng iti tanem dagiti ammam.
Ket naaramid calpasan ti pannanganna iti tinapay, ken calpasan ti iyiinumna, nga isu sinillaanna, ti asno, a maipaay kencuana cayatna a sawen, maipaay iti mammadto nga isu insublina.
Ket idi nga isu nacaawiden, maysa a leon simmabet kencuana iti dalan, ket isu ti pinatayna: ket ti bangcayna naiwalang iti dalan, ket ti asno sitatacder iti dennana; ti leon met sitatacder iti denna ti bangcay.
Ket, adtoy dagiti lallaki naglabasda iti asideg, ket nakitada ti bangcay a naiwalang iti dalan, ken ti leon a sitatacder iti denna ti bangcay; ket napanda ket imbagada iti ili a pagnaedan ti lacay a mammadto.
Ket idi a ti mammadto a nangisubli kencuana a naggapu iti dalan nangngegganna, kinunana, Isu ti lalaki ti Dios, nga di-nagtulnog iti ngiwat ni Jehova: gapuna a ni Jehova inyawatna iti leon, isu a namisangpisang kencuana, ken namatay kencuana, a mayannurot iti sao ni Jehova, nga isu insaona kencuana.
Ket nagsao cadagiti annacna, a kinunana, Sillaanyo a maipaay caniac ti asno
Ket sinillaanda.
Ket isu napan ket nasaracanna ti bangcay a naiwalang iti dalan, ken ti asno ken ti leon a sitatacderda iti denna ti bangcay; ti leon saanna a linamut ti bangcay, ken saanna met a pinisangpisang ti asno.
Ket ti mammadto inacupna ti bangcay ti lalaki ti Dios, ket imparabawna iti asno, ket isu ti insublina; ket immay iti ili ti lacay a mammadto, tapno dung-awanna ken isu ti itabonna.
Ket isu incabilna ti bangcayna iti tanemna met laeng; ket isu dinungdungawanda, a kinunada, Ay, cabsatco!
Ket naaramid, iti calpasan ti panangitabonna kencuana, nga isu nagsao cadagiti annacna, a kinunana, Intono matayac, iti casta itabondac iti tanem a yan ti lalaki ti Dios a naitabon icabilyo dagiti tultulangco iti denna dagiti tultulangna.
Ta ti sao nga isu inyickisna a gapu iti sao ni Jehova a maibusor iti altar sadi Bet-el, ken maibusor cadagiti amin a balbalay cadagiti nangato a disso nga adda cadagiti il-ili ti Samaria, dinto bumurong a matungpal.
Iti calpasan daytoy a banag ni Jeroboam saan a naglicud iti dakes a dalanna, no di ket nangaramid manen cadagiti amin nga ili cadagiti papadi dagiti nangato a disso: siasinoman a mayat, isu ti inconsagrarna, tapno adda coma idi papadi dagiti nangato a disso.
Ket daytoy a banag nagbalin a basol iti balay ni Jeroboam, tapno isu maiccat, ken isu madadael manipud iti rabaw ti daga.
Idi a tiempo ni Abias nga anac a lalaki ni Jeroboam nagsakit.
Ket ni Jeroboam kinunana ken asawana, Agdawatac kenca, tumacderca ket manglimoca, tapno saan a maammoan a sica ti asawa ni Jeroboam; ket inca sadi Silo: adtoy, adda sadiay ni Ahias a mammadto, isu a nagsao ti maipapan caniac a siac agariacto iti daytoy nga umili.
Ket mangitugotca iti sangapulo a tinapay, ken bibbibingca, ken sangaporong-go a diro, ket mapanca kencuana: isu ibagananto kenca ti mapasamacto iti ubing.
Ket ti asawa ni Jeroboam inaramidna ti casta, ket timmacder, ket napan sadi Silo, ket napan iti balay ni Ahias
Ket ni Ahias saan a macakitan; ta dagiti matana addada a nacullaapan a gapu iti kinalacayna.
Ket ni Jehova kinunana ken Ahias, Adtoy, ti asawa ni Jeroboam immay tapno agsaludsud kenca ti maipapan iti anacna; ta isu adda a masakit: castoy ken castoy ti cunaemto kencuana, ta castoyto, no isu sumrec, nga isu aginsasabali a babai.
Ket casta idi, idi a ni Ahias nangngegna ti padacpadac dagiti sacana, idi nga isu sumsumrec iti ruangan, nga isu kinunana, Sumrecca, sica asawa ni Jeroboam; apayapay nga aginsasabalica
Ta siac naibaonac kenca nga adda nadagsen a damdamag.
Inca, ibagam ken Jeroboam, castoy ti kinuna ni Jehova, ti Dios ti Israel: Agsipud ta siac intan-occa iti tengnga ti umili, ken inaramidca a pangulo iti ilic nga Israel,
Ken pinisangco ti pagarian iti balay ni David, ket isu ti intedco kenca; ket nupay casta sica saanca a pimmada ken adipenco a David, isu a nangsalimetmet cadagiti bilbilinco, ken isu a simmurot caniac iti amin a pusona, tapno aramidenna laeng dagidiay nasayaat cadagiti matac.
No di ket inaramidmo ti dakes a nangnangrona ngem cadagiti amin nga immununa ngem sica, ket napanca ket nangaramidca cadagiti sabsabali a didios, ken sinocog a ladladawan, tapno panggargarim caniac nga agpungtot, ket imbellengnac iti licudam:
Iti casta, adtoy, siac yegconto ti dakes iti balay ni Jeroboam, ket keltayecto ken Jeroboam ti tumunggal maysa nga ubing a lalaki, isu a maripcan ken mabay-an a bulos iti Israel ken caycayecto a matalipupus ti balay ni Jeroboam, a cas maysa a tao no caycayenna ti rugit, inggana iti maiccat amin.
Ti matay ken Jeroboam iti ili lamutento dagiti asaso; ket ti matay iti let-ang lamutento dagiti tumatayab ti tangatang: ta isu ti imbaga ni Jehova.
Sica tumacderca ngarud, inca iti balaymo: ket intono dagiti sacam bumaddecda iti ili, ti ubing matayton.
Ket amin nga Israel agdung-awdanto gapu kencuana, ket isu itabondanto: ta ken Jeroboam isu laeng ti dumtengto iti tanem, agsipud ta iti balay ni Jeroboam nasaracan ti dadduma a naimbag a banag a maiturong ken Jehova, ti Dios ti Israel.
Maysa pay ni Jehova mamatacderto kencuana ti maysa nga ari iti Israel, isu a mangipusayto ti balay ni Jeroboam iti daydiay nga aldaw: ngem ania
uray ita.
Ta ni Jehova cabilennanto ti Israel, a cas maysa a badobadoc a malugayug iti danum; ket isu parutennanto ti Israel iti daytoy naimbag a daga isu nga intedna cadagiti ammada, ket iwarasnanto ida iti ballasiw ti Carayan, agsipud ta isuda inaramidda dagiti Asherahda, a pinanggargarida nga agpungtot ken Jehova.
Ket isu baybay-annanto ti Israel a gapu cadagiti basol ni Jeroboam, isu a nacabasolanna, ken isu a pinamagbasolna iti Israel.
Ket ti asawa ni Jeroboam timmacder, ket nagawid, ket napan sadi Tirsa: ket idi nacagteng iti dapian ti balay, ti ubing natay.
Ket amin nga Israel isu ti intabonda, ket dinungdungawanda, a cas iti sao ni Jehova, isu a sinaona iti pannacaaramat ni adipenna nga Ahias a mammadto.
Ket ti matda cadagiti aramid ni Jeroboam, no casano ti pannakigubatna, ken no casano ti panagarina, adtoy, isuda addada a naisurat iti libro dagiti cronicas dagiti ar-ari ti Israel.
Ket dagiti al-aldaw a panagari ni Jeroboam duapulo ket dua a tawen: ket isu nakiturog cadagiti ammana, ket ni Nadab nga anacna nagari iti saadna.
Ket ni Roboam nga anac a lalaki ni Salomon nagari idiay Juda
Ni Roboam agtawen iti uppat a pulo ket maysa idi mangrugi nga agari, ket isu nagari iti sangapulo ket pito a tawen sadi Jerusalem, ti ili a pinili ni Jehova cadagiti amin a caputotan ti Israel, tapno icabilna ti naganna sadiay: ket ti nagan ni inana Naama nga Ammonita.
Ket ti Juda inaramidna daydi a dakes iti imatang ni Jehova, ket isu ginargarida a nagimon cadagiti basbasolda nga inaramidda, a nacarcaro ngem amin cadagiti inaramid dagiti ammada.
Ta isuda met namangonda a maipaay cadacuada cadagiti nangato a disso, ken monmonmon, ken Asherah, iti tumunggal nangato a turod, ken iti siroc ti tumunggal narucbos a cayo;
Ket adda met dagiti sodomitas iti daga: isuda inaramidda ti mayannurot iti amin a kinarimon dagiti nasnacion a pinagtalaw ni Jehova iti sango dagiti annac ti Israel.
Ket naaramid iti maicalima a tawen ni ari Roboam, a ni Sisac nga ari sadi Egipto simmang-at a bumusor iti Jerusalem;
Ket isu innalana dagiti gamgameng ti balay ni Jehova, ken dagiti gamgameng ti balay ti ari; isu innalana amin met laeng: ken isu innalana amin dagiti calcalasag a balitoc nga inaramid ni Salomon.
Ket ni ari Roboam nagaramid iti lugar dagidiay cadagiti calcalasag a gambang, ket isuda dagiti incumitna cadagiti imima dagiti cacapitan ti agbantay, nga agaywan idi iti ruangan ti balay ti ari.
Ket casta idi, nga iti masansan a ti ari simrec iti balay ni Jehova, isuda dagiti itugotda, ket isuda dagiti isublida iti siled ti agbantay.
Ket ti matda cadagiti aramid ni Roboam, ken amin nga inaramidna, saanda aya a naisurat iti libro dagiti cronicas dagiti ar-ari ti Juda?
Ket adda idi gubat ni Roboam ken ni Jeroboam a cancanayon.
Ket ni Roboam nakiturog cadagiti ammana, ket isu naitabon a nainayon cadagiti ammana iti ili ni David: ket ti nagan ni inana Naama nga Ammonita
Ket ni Abiam nga anacna nagari iti saadna.
Ti panagari ni Abiam iti Juda.
Ket iti maicasangapulo ket walo a tawen ni ari Jeroboam nga anac ni Nabat nangrugi ni Abiam a nagari iti Juda.
Tallo a tawen ti panagarina sadi Jerusalem: ket ti nagan ni inana Maaca nga anac ni Abisalom.
Ket isu nagna cadagiti amin a basbasol ni amana, nga inaramidna idi casacbayanna; ket ti pusona saan a naimbag ken Jehova a Diosna, a cas ti puso ni David nga amana.
Nupay casta gapu ken David ni Jehova a Diosna isu ti iniccanna ti maysa a pagsilawan sadi Jerusalem, tapno maitanoc ti anacna iti calpasanna, ken tapno mapatibker ti Jerusalem;
Ta ni David inaramidna daydi a nalinteg cadagiti mata ni Jehova, ket saan a simmiasi iti aniaman a banag nga imbilinna kencuana cadagiti amin nga aldaw ti panagbiagna, malacsid laeng ti maipanggep ken Uria a Heteo.
Ket adda idi gubat ken ni Roboam ken ni Jeroboam cadagiti amin nga al-aldaw ti panagbiagda.
Ket ti matda cadagiti aramid ni Abiam, ken amin nga inaramidna, saanda aya a naisurat iti libro dagiti cronicas dagiti ar-ari ti Juda
Ket adda idi gubat cada Abiam ken ni Jeroboam.
Ket ni Abiam nakiturog cadagiti ammana; ket isu intabonda iti ili ni David: ket ni Asa nga anacna nagari iti saadna.
Ket iti maicaduapulo a tawen ni Jeroboam nga ari ti Israel nangrugi ni Asa a nagari iti Juda.
Ket uppat a pulo ket maysa a tawen a nagari sadi Jerusalem: ket ti nagan ni inana Maaca nga anac ni Abisalom.
Ket ni Asa inaramidna daydi a naimbag cadagiti mata ni Jehova, a cas iti inaramid ni David nga amana.
Ket isu pinagtalawna dagiti sodomitas iti daga, ket iniccatna amin dagiti ladladawan nga inaramid dagiti ammana.
Ken castamet ni Maaca nga inana isu iniccatna iti kinareina, ta isu nagaramid ti maysa a nacarimrimon a ladawan a maipaay iti maysa nga Asherab; ket ni Asa pinucanna ti ladawanna, ket pinuuranna idiay waig a Cedron.
Ngem dagiti nangato a disdisso saanda a naiccat: nupay casta ti puso ni Asa naimbag unay ken Jehova cadagiti amin nga al-aldawna.
Ket isu inserrecna iti balay ni Jehova dagiti banbanag nga impaay ni amana, ken dagiti banbanag nga isu met laeng impaayna, pirac, ken balitoc, ken al-alicamen.
Ket adda idi gubat cada Asa ken ni Baasa nga ari ti Israel cadagiti amin nga al-aldawda.
Ket ni Baasa nga ari ti Israel simmang-at a bumusor iti Juda, ket binangonna ti Rama, tapno dina palubosan ti uray maysa a rumuar wenno mapan ken Asa nga ari ti Juda.
Idi a casta ni Asa innalana amin ti pirac ken ti balitoc a natidda cadagiti gamgameng ti balay ni Jehova, ken cadagiti gamgameng ti balay ti ari, ket inyawatna ida iti ima dagiti ad-adipenna; ket ni ari Asa imbaonna ida ken Ben-adad, nga anac ni Tabrimon, nga anac ni Hezion, nga ari ti Siria, nga agnaed sadi Damasco, a kinunana,
Adda maysa a pagnomoanan caniac ken sica, ken ni amac ken ni amam: adtoy, ibaonco kenca ti maysa nga sagut a pirac ken balitoc; inca, dadaelem ti tulagmo ken Baasa nga ari ti Israel, tapno isu pumanaw caniac.
Ket ni Ben-adad impangagna ni ari Asa, ket imbaonna dagiti cacapitan dagiti buyotna a bumusor cadagiti il-ili ti Israel, ket kinabilna ti Ahion, ken ti Dan, ken ti Abelbeth-maaca, ken ti amin a Cinnerot, agraman iti amin a daga ti Neftali.
Ket naaramid, idi a ni Baasa nangngeganna, binay-anna a bangonen ti Rama, ket nagnaed sadi Tirsa.
Idi a casta ni ari Asa nangaramid ti maysa a panangiwarragawag iti amin a Juda: awan nalacsid: ket isuda binunagda dagiti batbato ti Rama, ken ti taricayona, a pinangbangon ni Baasa; ket ni ari Asa binangonna cadagitoy ti Gabaa ti Benjamin, ken ti Mizpa.
Ket ti matda cadagiti amin nga ar-aramid ni Asa, ken amin a pannacabalinna, ken amin nga inaramidna, ken dagiti il-ili a binangonna, saanda aya a naisurat iti libro dagiti cronicas dagiti ar-ari ti Juda
Ngem iti tiempo ti kinalacayna isu nagsakit cadagiti sacana.
Ket ni Asa nakiturog cadagiti ammana, ket naitabon a nainayon cadagiti ammana iti ili ni David nga amana; ket ni Josafat nga anacna nagari iti saadna.
Ti panagari ni Nadab iti Israel.
Ket ni Nadab nga anac ni Jeroboam nangrugi a nagari iti Israel iti maicadua a tawen ni Asa nga ari ti Juda; ket isu nagari iti Israel iti dua a tawen.
Ket isu inaramidna daydi a dakes iti imatang ni Jehova, ket nagna iti dalan ni amana, ken iti basolna isu a pinamagbasolna iti Israel.
Ket ni Baasa nga anac ni Ahias, iti balay ni Issacar, immalsa a bumusor kencuana; ket isu kinabil ni Baasa sadi Gibbeton, isu a biang idi dagiti Filisteos; ta ni Nadab ken amin nga Israel linacubda ti Gibbeton.
Ket iti maicatlo a tawen ni Asa nga ari ti Juda isu ti panangpatay ni Baasa kencuana, ket nagari iti saadna.
Ket naaramid nga, apaman nga isu ti ari, isu kinabilna ti amin a balay ni Jeroboam; awan ti tiniddana ken Jeroboam nga aniaman nga aganges, inggana iti panangracracna kencuana: a mayannurot iti sao ni Jehova, isu a sinaona iti pannacaaramat ni adipenna nga Ahias a Silonita;
A gapu cadagiti basbasol ni Jeroboam isu a nacabasolanna, ken isu a pinamagbasolna iti Israel, gapu iti panggargarina isu a pananggargarina nga agpungtot ni Jehova, ti Dios ti Israel.
Ket ti matda cadagiti aramid ni Nadab, ken amin nga inaramidna, saanda aya a naisurat iti libro dagiti cronicas dagiti ar-ari ti Israel?
Ket adda idi gubat cada Asa ken ni Baasa nga ari ti Israel cadagiti amin nga al-aldawda.
Iti maicatlo a tawen ni Asa nga ari ti Juda nangrugi ni Baasa nga anac ni Ahias a nagari iti amin nga Israel sadi Tirsa, ket nagari iti duapulo ket uppat a tawen.
Ket isu inaramidna daydi a dakes iti imatang ni Jehova, ket nagna ti dalan ni Jeroboam, ken iti basolna isu a pinamagbasolna iti Israel.
Ti padto ni Jehu.
Ket ti sao ni Jehova immay ken Jehu nga anac a lalaki ni Hanani a maibusor ken Baasa, a cunana,
Agsipud ta siac intan-occa nanipud iti tapoc, ken inaramidca a pangulo iti ilic nga Israel, ket sica nagnaca iti dalan ni Jeroboam, ken pinagbasolmo ti ilic nga Israel, tapno gargariennac nga agpungtot cadagiti basbasolmo;
Adtoy, siac talipupusecto a caycayen ni Baasa ken ti balayna; ket aramidecto ti balaymo a cas iti balay ni Jeroboam nga anac ni Nabat.
Ti matay ken Baasa iti ili lamutento dagiti aso; ket ti matay kencuana iti let-ang lamutento dagiti tumatayab ti tangatang.
Ket ti matda cadagiti aramid ni Baasa, ken aniaman nga inaramidna, ken ti pannacabalinna, saanda aya a naisurat iti libro dagiti cronicas dagiti ar-ari ti Israel?
Ket ni Baasa nakiturog cadagiti ammana, ket naitabon sadi Tirsa; ket ni Ela nga anacna nagari iti saadna.
Ken castamet iti pannacaaramat ni mammadto a Jehu nga anac ni Hanani immay ti sao ni Jehova a maibusor ken Baasa, ken maibusor iti balayna, agpadpada gapu iti amin a dakes nga isu inaramidna iti imatang ni Jehova, tapno panggargarina kencuana nga agpungtot iti aramid dagiti imana iti casasaad a cas iti balay ni Jeroboam ken gapu iti panangcabilna kencuana.
Ti panagari ni Ela iti Israel.
Iti maicaduapulo ket innem a tawen ni Asa nga ari ti Juda nangrugi ni Ela nga anac ni Baasa a nagari iti Israel sadi Tirsa, ket nagari iti dua a tawen.
Ket ni adipenna a Zimri, a capitan ti cagudua dagiti lugluganna, immalsa a bumusor kencuana
Ket isu adda sadi Tirsa, nga agin-inum nga agbartec idiay balay ni Arsa, isu a mayordomo idi ti balayna sadi Tirsa:
Ket ni Zimri simrec ket isu kinabilna, ken pinatayna, iti maicaduapulo ket pito a tawen ni Asa nga ari ti Juda, ket nagari iti saadna.
Ket naaramid idi nga isu nangrugi a nagari, apaman nga isu nagtugaw iti tronona, nga isu kinabilna ti amin a balay ni Baasa: saan a nangitidda ti uray maysa nga ubing a lalaki, uray cacabagianna, uray dagiti gagayyemna.
Iti casta ni Zimri dinadaelna ti amin a balay ni Baasa, a mayannurot iti sao ni Jehova, isu a sinaona a maibusor ken Baasa iti pannacaaramat ni Jehu a mammadto,
Gapu cadagiti amin a basbasol ni Baasa, ken cadagiti basbasol ni Ela nga anacna a lalaki, isu a nacabasolanda, ken isu a pinamagbasolda iti Israel, a panggargarida ken Jehova, ti Dios ti Israel, nga agpungtot cadagiti kinaubbawda.
Ket ti matda cadagiti aramid ni Ela, ken amin nga inaramidna, saanda aya a naisurat iti libro dagiti cronicas dagiti ar-ari ti Israel?
Iti maicaduapulo ket pito a tawen ni Asa nga ari ti Juda ni Zimri nagari iti pito nga aldaw sadi Tirsa
Ket dagiti tattao nagpacarsoda a bumusor iti Gebbeton, isu a biang dagiti Filisteos.
Ket dagiti tattao a nagpacarso nangngeganda a nacuna, Ni Zimri immalsa, ket kinabilna met ti ari: gapuna nga amin nga Israel inaramidna ni Omri, a capitan ti buyot, nga ari iti Israel iti daydi nga aldaw idi pacarso.
Ket ni Omri simmang-at a naggapu ti Gebbeton, ket ti amin nga Israel caduana, ket isuda linacubda ti Tirsa.
Ket naaramid, idi a ni Zimri nakitana a ti ili naalan, nga isu simrec iti cangatoan a disso ti balay ti ari, ket pinuuranna ti balay ti ari iti rabawna iti apuy, ket natay.
Ta gapu cadagiti basbasolna isu a nacabasolanna iti panangaramid iti daydi a dakes iti imatang ni Jehova, iti pannagnana iti dalan ni Jeroboam, ken iti basolna nga inaramidna, a pinamagbasolna iti Israel.
Ket ti matda cadagiti aramid ni Zimri, ken ti yaalsana nga inaramidna, saanda aya a naisurat iti libro dagiti cronicas dagiti ar-ari ti Israel?
Idi a casta dagiti tattao ti Israel nabingayda iti dua a capaset: ti cagudua dagiti tattao simmurotda ken Tibni nga anac a lalaki ni Ginet, tapno isu ti aramidenda nga ari; ket ti cagudua simmurot ken Omri.
Ngem dagiti tattao a simmurot ken Omri inaladaganda dagiti tattao a simmurot ken Tibni nga anac ni Ginet: iti casta ni Tibni natay, ket ni Omri nagari.
Iti maicatlopulo ket maysa a tawen ni Asa nga ari ti Juda nangrugi ni Omri a nagari iti Israel, ket nagari iti sangapulo ket dua a tawen: innem a tawen a nagari sadi Tirsa.
Ket isu ginatangna ken Semer ti turod a Samaria iti dua a talento a pirac; ket isu nangbangon iti rabaw ti turod, ket ginaladanna ti nagan ti ili isu a binangonna, iti mayannurot iti nagan ni Semer, nga akincua iti turod a Samaria.
Ket ni Omri inaramidna daydi a dakes iti imatang ni Jehova, ket nagaramid a dacdakes pay ngem iti amin nga immun-una ngem isu.
Ta isu nagna iti amin a dalan ni Jeroboam nga anac ni Nabat, ken cadagiti basbasolna isu a pinamagbasolna iti Israel, a panggargarina ken Jehova, ti Dios ti Israel, nga agpungtot cadagiti kinaubbawda.
Ket ti matda cadagiti aramid ni Omri isu nga inaramidna, ken ti pannacabalinna isu nga impakitana, saanda aya a naisurat iti libro dagiti cronicas dagiti ar-ari ti Israel?
Iti casta ni Omri nakiturog cadagiti ammana, ket naitabon sadi Samaria; ket ni Acab nga anacna nagari iti saadna.
Ket iti maicatlopulo ket walo a tawen ni Asa nga ari ti Juda nangrugi ni Acab nga anac ni Omri a nagari iti Israel: ket ni Acab nga anac ni Omri nagari iti Israel sadi Samaria iti duapulo ket dua a tawen.
Ket ni Acab nga anac ni Omri inaramidna daydi a dakes iti imatang ni Jehova a nacarcaro ngem amin nga immun-una ngem isu.
Ket naaramid, a cas la maysa a nalag-an a banag kencuana no magna cadagiti basbasol ni Jeroboam nga anac ni Nabat, nga isu innalana nga asawa ni Jezabel nga anac ni Etnobaal nga ari dagiti Sidonio, ket napan ket nagservi ken Baal, ken nagrucbab kencuana.
Ket isu namatacder iti maysa nga altar a maipaay ken Baal iti balay ni Baal, isu a pinutarna sadi Samaria.
Ket ni Acab nagaramid iti Asherah; ken ni Acab nangaramid pay iti adadda a panggargarina nga agpungtot ni Jehova, ti Dios ti Israel, ngem iti amin dagiti ari ti Israel nga immununa ngem isu.
Cadagiti al-aldawna binangon ni Hiel a taga Beth-el ti Jerico: isu incabilna ti pammuonna iti pannacatay ni Abiram nga inauna nga anacna, ket binangonna dagiti ruruanganna iti pannacatay ti inaudian nga anacna a Segub, a mayannurot iti sao ni Jehova, isu a sinaona iti pannacaaramat ni Josue nga anac ni Nun.
Ket ni Elias a Tisbita, isu a maysa cadagiti agyan sadi Galaad, kinunana ken Acab, Cas ni Jehova, a Dios ti Israel sibibiag, nga ti sangona agtatacderac, awanto ti linnaaw uray tudo cadagitoy a tawtawen, no saan laeng a mayannurot iti saoc.
Ket ti sao ni Jehova immay kencuana, a kinunana,
Pumanawca ditoy, ket agsublica nga agpadaya, ket aglemmengca iti waig a Cerit, isu nga adda iti sango ti Jordan.
Ket castoyto, nga uminumcanto iti waig; ket siac imbilinco cadagiti wac a taraonandaca sadiay.
Iti casta isu napan ket inaramidna ti mayannurot iti sao ni Jehova; ta isu napan ket nagnaed iti denna ti waig a Cerit, isu nga adda iti sango ti Jordan.
Ket dagiti wac impanda kencuana ti tinapay ken lasag iti agsapa, ken tinapay ken lasag iti malem; ket isu imminum iti waig.
Ket naaramid iti calpasan ti maysa a tiempo, a ti waig naatianan, ta awan idi ti tudo iti daga.
Ket ti sao ni Jehova immay kencuana, a kinunana,
Tumacderca, inca sadi Sarepta, isu a biang ti Sidon, ket agnaedca sadiay: adtoy, imbilinco iti maysa a babai a balo sadiay a taraonannaca.
Iti casta isu timmacder ket napan sadi Sarepta; ket idi a dimteng iti ruangan ti ili, adtoy, maysa a babai a balo adda idiay nga agpidpidot cadagiti ruting: ket isu inayabanna, ket kinunana kencuana, Agdawatac kenca, yegannac iti bassit a danum iti maysa a vaso, tapno inumec.
Ket idinto a mapmapan tapno isu iyalaanna, isu pimmuccaw ket kinunana kencuana, Agdawatac kenca, yegannac ti sangcasacmol a tinapay iti imam.
Ket isu kinunana, Cas ni Jehova a Diosmo sibibiag, siac awan maysa a bibingcac, no saan laeng a sangcarakem a bel-laay iti putic, ken sangcabassit a lana iti porong-go ket, adtoy, siac mangpidotac cadagiti dua a ruting, tapno innac ket isu ti isaganac coma a maipaay caniac ken ti anacco, tapno isu ti canenmi ket mataycamin.
Ket ni Elias kinunana kencuana, Dica agbuteng; inca ket aramidem ti cas ti kinunam; ngem yaramidannac nga umuna ti sangcabassit a bibingca, ket isu ti iruarmo caniac, ket intono malpas mangaramidca iti maipaay kenca ken maipaay iti anacmo.
Ta castoy ti cuna ni Jehova, ti Dios ti Israel, Ti putic ti bel-laay saanto a maibusan, uray ti porong-go ti lana saanto a macurangan inggana iti aldaw a panagbaon ni Jehova ti tudo iti rabaw ti daga.
Ket isu napan ket inaramidna ti mayannurot iti sao ni Elias: ket nanganda di balo a babai, ken ni Elias, ken ti balay ti balo, iti adu nga aldaw.
Ti putic ti bel-laay saan a naibusan, uray ti porong-go ti lana saan a nacurangan a mayannurot iti sao ni Jehova, isu a sinaona iti pannacaaramat ni Elias.
Ket naaramid iti calpasan dagitoy a banag, a ti anac ti babai, nga akinbalay, nagsakit; ket ti sakitna nadagsen, nga awan anges a natidda kencuana.
Ket isu kinunana ken Elias, Ania ti pakibiangac kenca, O sica lalaki ti Dios
sica immayca caniac tapno ipalagipmo ti basolco, ken tapno patayem ti anacco!
Ket isu kinunana kencuana, Itedmo caniac ti anacmo
Ket isu innalana iti saclotna, ket impanna iti siled, isu a pagyananna, ken isu ti incabilna iti rabaw ti pagiddaanna met laeng.
Ket isu immasug ken Jehova, ket kinunana, O Jehova a Diosco, inyegam met ti dakes ti balo isu a nagdagusac, iti pannacatay ti anacna?
Ket isu immunnat iti rabaw ti ubing iti namitlo a daras, ket immasug ken Jehova, ket kinunana, O Jehova a Diosco, agdawatac kenca, nga ipalubosmo a ti cararua daytoy nga ubing umay coma manen kencuana.
Ket ni Jehova impangagna ti timec ni Elias; ket ti cararua ti ubing simrec manen kencuana, ket isu nagungar.
Ket ni Elias innalana ti ubing, ket inyulogna a naggapu ti siledna agingga iti uneg ti balay, ket isu ti inyawatna ken inana; ket ni Elias kinunana, Kitaem, ti anacmo nabiag.
Ket ti babai kinunana ken Elias, Ita siac ammoc a sica ti maysa a lalaki ti Dios, ket ti sao ni Jehova ita ngiwatmo isu ti pudno.
Ket naaramid iti calpasan ti adu nga al-aldaw, a ti sao ni Jehova immay ken Elias, iti maicatlo a tawen, a kinunana, Inca, agparangca ken Acab; ket siac ibaonconto ti tudo iti daga.
Ket ni Elias napan nagparang ken Acab
Ket ti bisin nacaro sadi Samaria.
Ket ni Acab inayabanna ni Abdias, nga isu ti mayordomo iti balay. (Ket ni Abdias sibubuteng unay iti Dios:
Ta casta idi, idi a ni Jezabel iniccatna dagiti mammadto ni Jehova, a ni Abdias nangala cadagiti sangagasut a mammadto, ket inlemmengna a saglilimapulo iti maysa nga rukib, ket tinaraonanna ida iti tinapay ken danum.)
Ket ni Acab kinunana ken Abdias, Pagnaem ti daga, cadagiti amin nga ub-ubbog ti danum, ken cadagiti amin nga wawaig, bareng no datayo macasaractayo ti roroot ket maispaltayo ti biag dagiti cabayo ken mulo, tapno saantayo a mapucaw amin dagiti animal.
Iti casta isuda biningayda ti daga cadacuada tapno isu ti pagnaenda: ni Acab napan a maymaysa iti maysa a dalan, ket ni Abdias napan iti sabali a dalan nga is-isu.
Ket idi a ni Abdias adda iti dalan, adtoy, ni Elias simmabet kencuana: ket isu ti nabigbigna, ket inrucnoyna ti rupana, ket kinunana, Sica, ni apoc nga Elias?
Ket isu simmungbat kencuana, Siac: inca, ibagam ken apom, Adtoy, ni Elias adda ditoy.
Ket isu kinunana, Ania ti nacabasolac, tapno sica cayatmo a yawat ti adipenmo iti ima ni Acab, tapno patayennac?
Cas ni Jehova a Diosmo sibibiag, awan nacion wenno pagarian, a saan a nagpasapulan kenca ti apoc: ket idi isuda kinunada, Isu awan ditoy, isu pinagsapatana ti pagarian ken nacion, nga isuda saandaca a nasaracan.
Ket ita cunam, Inca, ibagam iti apom, Adtoy, ni Elias adda ditoy.
Ket maaramidto, apaman a pinanawanca, a ti Espiritu ni Jehova ipannacanto iti diac ammo; ket iti casta no mapanac ket ibagac ken Acab, ket isu dinacanto masaracan, isu patayennacto: ngem siac nga adipenmo agbutengac ken Jehova nanipud kinaubingco.
Saan aya a naibaga iti apoc ti inaramidco idi ni Jezabel pinatayna dagiti mammadto ni Jehova, no casano ti panangilemmengco iti sangagasut a lalaki a mammadto ni Jehova a sinaglilimapulo iti maysa a rukib, ket tinaraonac ida iti tinapay ken danum?
Ket ita sica cunam, Inca, ibagam ken apom. 
Adtoy, ni Elias adda ditoy; ket isu patayennacto.
Ket ni Elias kinunana, Cas sibibiag ni Jehova dagiti buybuyot, a iti sangona agtatacderac, siac kinapudnona nga agparangacto kencuana ita nga aldaw.
Iti casta ni Abdias napan tapno sabatenna ni Acab, ken imbagana kencuana: ket ni Acab napan tapno sabatenna ni Elias.
Ket naaramid, idi a ni Acab nakitana ni Elias, a ni Acab kinunana kencuana, Sica aya, sica a manangriribuc iti Israel?
Ket isu simmungbat, Siac saanco a riniribuc ti Israel; no di ket sica, ken ti balay ni amam, iti panangbaybay-ayo cadagiti bilbilin ni Jehova, ket sica simmurotca cadagiti Baales.
Ita ngarud agbaonca, ket urnongem caniac ti amin nga Israel idiay bantay Carmelo, ken dagiti mammadles ni Baal nga uppat a gasut ket limapulo, ken dagiti mammadles dagiti Asherah nga uppat a gasut, isuda a mangmangan iti lamesaan ni Jezabel.
Iti casta ni Acab nagbaon cadagiti amin nga annac ti Israel, ken inurnongna dagiti mammadles idiay bantay Carmelo.
Ket ni Elias immasideg iti amin nga umili, ket kinunana, Agpapan caano ti panagallaallayo iti dua a panunot
no ni Jehova isu ti Dios, sumurotcayo kencuana; ngem no ni Baal, sumurotcayo ngarud kencuana
Ket ti umili saan a simmungbat kencuana iti uray maysa a sao.
Idi a casta kinuna ni Elias iti umili, Siac, sisiac laeng, ti natda a maymaysa a mammadto ni Jehova; ngem dagiti mammadles ni Baal uppat a gasut ket limapuloda a lallaki.
Iccandacami iti dua a vaca; ket agpilida a maipaay cadacuada ti maysa a vaca, ket isu ti rangrangcayenda, ket isu ti icabilda iti rabaw ti cayo, ket saanda nga iccan ti apuy iti babana; ket siac isaganacto ti sabali a vaca, ket isu ti icabilco iti rabaw ti cayo, ket diac iccan ti apuy iti babana.
Ket awaganyo ti nagan ti diosyo, ket siac awagacto ti nagan ni Jehova: ket ti Dios a sumungbat babaen ti apuy, dayta isu coma ti Dios
Ket ti amin nga umili simmungbat ket kinunana, Nasayaat a pannacasao.
Ket ni Elias kinunana cadagiti mammadles ni Baal, Pumilicayo ti maysa a vaca a maipaay cadacayo, ket isu ti isaganayo nga umuna; ta dacayo aducayo; ket awaganyo ti nagan ti diosyo, ngem dicayo mangicabil ti apuy iti babana.
Ket isuda innalada ti vaca a naited cadacuada, ket isu ti insaganada, ket inawaganda ti nagan ni Baal nanipud agsapa inggana iti matoon, a kinunada, O Baal, denggennacami
Ngem awan idi ti timec, wenno asinoman a simmungbat
Ket isuda naglaglagtoda iti denna ti altar a naaramid.
Ket naaramid iti matoon, a ni Elias rinabrabacna ida, ket kinunana, Umkiscayo iti natbag; ta isu maysa a dios: isu agpanpanunot, wenno isu nagpaing, wenno isu adda iti maysa a pannagna, wenno nalabit isu matmaturog ket masapul a riingen.
Ket isuda nagickisda iti natbag, ket sinugsugatda dagiti bagbagida met laeng iti immoco ken durus, cas iti cadawyanda inggana a ti dara nagarubus cadacuada.
Ket casta idi, idi a napalabes ti matoon, nga isuda nagpadlesda inggana iti tiempo ti panangisaclang iti daton iti malem; ngem awan idi ti timec, wenno siasinoman a simmungbat, wenno siasinoman a nangicancano.
Ket ni Elias kinunana iti amin nga umili, Umasidegcayo caniac; ket amin nga umili immasideg kencuana
Ket isu tinarimaanna ti altar ni Jehova a narba idi.
Ket ni Elias nangala iti sangapulo ket dua a bato, a mayannurot iti bilang dagiti caputotan dagiti annac ni Jacob, a kencuana immay ti sao ni Jehova, a kinunana, Israel isunto ti naganmo.
Ket cadagiti bato isu namatacder ti maysa nga altar iti nagan ni Jehova, ket isu nangaramid ti maysa a canal iti aglicmut ti altar, a ti cadackelna launenna ti dua casucat a bucbukel.
Ket isu incabilna ti cayo a naurnos, ket rinangrangcayna ti vaca, ket isu ti incabilna iti rabaw ti cayo
Ket isu kinunana, Punnoenyo dagiti uppat a caramba iti danum, ket isu ti ibuyatyo iti daton a mapuuran, ken iti cayo.
Ket isu kinunana, Aramidenyo iti maicadua a daras; ket isu ti inaramidda iti maicadua a daras
Ket isu kinunana, Isu ti aramidenyo iti maicatlo a daras; ket isu ti inaramidda iti maicatlo a daras.
Ket ti danum nagayus iti aglicmut iti altar; ket pinunnona met ti canal iti danum.
Ket naaramid iti tiempo ti panangidatag ti daton iti malem, a ni Elias a mammadto immasideg, ket kinunana, O Jehova, a Dios ni Abraham, ni Isaac, ken ni Israel, pabigbigca iti daytoy nga aldaw a sica ti Dios iti Israel, a siac ti adipenmo, ket siac inaramidco amin dagitoy a banbanag gapu iti saom.
Ipangagnac, O Jehova, ipangagnac, tapno daytoy nga umili maammoanna a sica, Jehova, Diosca, ket sica pinagsublim ti pusoda.
Idin ti apuy ni Jehova nagtinnag, ket rinunawna ti daton a mapuuran, ken ti cayo, ken dagiti bato, ken ti tapoc, ket dinilpatanna ti danum nga adda iti canal.
Ket idi a ti amin nga umili nakitada, isuda nagpaclebda: ket kinunada, Ni Jehova isu ti Dios; ni Jehova isu ti Dios.
Ket ni Elias kinunana cadacuada, Alaenyo dagiti mammadles ni Baal; awan coma ti uray maysa cadacuada a macatalaw
Ket isuda innalada ida; ket ni Elias insalogna ida iti waig a Cison, ket pinatayna ida sadiay.
Ket ni Elias kinunana ken Acab, Sumang-atca, manganca ken uminumca; ta adda carasacas ti adu unay a tudo.
Iti casta ni Acab simmang-at a mangan ken uminum
Ket ni Elias simmang-at agingga iti toctoc ti Carmelo; ket isu nagrucob iti daga ken incabilna ti rupana iti baet dagiti tumengna.
Ket isu kinunana idi adipenna, Sumang-atca ita, cumitaca a sumango iti taaw
Ket isu simmang-at, ket kimmita, ket kinunana, Awan ti uray ania
Ket isu kinunana, Incamanen a maminpito daras.
Ket naaramid iti maicapito a daras, nga isu kinunana, Adtoy, ngumato ti maysa nga ulep iti taaw, a cas iti cabassit ti maysa nga ima ti lalaki
Ket isu kinunana, Sumang-atca, ibagam ken Acab, Isaganam ti luganmo, ket sumalogca, tapno ti tudo saannaca a pasardengen.
Ket naaramid iti apagbiit, a dagiti langit nagsipngetda cadagiti ulep ken angin, ket adda dackel a tudo
Ket ni Acab limmugan, ket napan sadi Jezreel:
Ket ti ima ni Jehova adda ken Elias; ket isu binaricsanna dagiti lomona, ket nagtaray iti una ni Acab inggana iti ruangan ti Jezreel.
Ti layat ni Jezabel.
Ket ni Acab imbagana ken Jezabel ti amin nga inaramid ni Elias, ken no casano ti panamatayna cadagiti amin a mammadles babaen iti campilan.
Idi casta ni Jezabel nagbaon ti maysa a babaonen ken Elias, a kinunana, Casta ti aramiden dagiti didios caniac, ken adadda pay, no diac aramiden ti biagmo a cas iti biag ti maysa cadacuada agingga iti bigat iti daytoy a tiempo.
Ket idi a nakitana daydiay, isu timmacder, ket napan gapu iti biagna, ket dimteng sadi Beer-seba, isu a biang ti Juda, ket imbatina ti adipenna sadiay.
Ngem isu met laeng napan a nagnagna iti maysa nga aldaw cadagiti let-ang, ket immay ket nagtugaw iti siroc ti maysa a cayo nga enebro: ket isu dinawatna a maipaay kencuana nga isu matay coma, ket kinunana, Umdasen; ita, O Jehova, alaemon ti biagco; ta siac saanac a naimimbag ngem cadagiti ammac.
Ket isu nagidda ket naturog iti siroc ti maysa a cayo nga enebro; ket, adtoy, maysa nga angel ti kimmalbit kencuana, ket kinunana kencuana, Tumacderca ket manganca.
Ket isu kimmita, ket, adtoy, adda iti oloananna ti maysa a bibingca a naluto iti rabaw dagiti beggang, ken sangagorgorita a danum
Ket isu nangan ken imminum, ket nagidda manen.
Ket ti angel ni Jehova immay manen iti maicadua a daras, ket kinalbitna, ket kinunana, Tumacderca ket manganca, ta ti pannagna dackel unay a maipaay kenca.
Ket isu timmacder, ket nangan ken imminum, ket napan iti pigsa dayta a taraon iti uppat a pulo nga aldaw ken uppat a pulo a rabii sadi Horeb a bantay ti Dios.
Ket isu dimteng sadiay iti maysa a rukib ket nagdagus sadiay; ket, adtoy, ti sao ni Jehova immay kencuana, ket kinunana kencuana, Ania ti aramidem ditoy, Elias?
Ket isu kinunana, Siac naimonac unay idi a maipaay ken Jehova, ti Dios dagiti buybuyot; ta dagiti annac ti Israel inidianda ti tulagmo, rinebbada dagiti altarmo, ket pinatayda dagiti mammadtom iti campilan: ket siac, sisiac laeng, ti natda; ket isuda sapsapulenda ti biagco, tapno iccatenda.
Ket isu kinunana, Rumuarca, ket agtacderca iti rabaw ti bantay iti sango ni Jehova
Ket, adtoy, ni Jehova limmabas, ket maysa a dackel ken napigsa nga angin binessangna dagiti banbantay, ket binuracna dagiti batbato iti sango ni Jehova; ngem ni Jehova awan idi iti angin: ket iti calpasan ti angin maysa a gingined; ngem ni Jehova awan idi iti gingined:
Ket iti calpasan ti gingined maysa nga apuy; ngem ni Jehova awan idi iti apuy: ket iti calpasan ti apuy maysa a bassit a naalumamay a timec.
Ket casta idi, idi a ni Elias nangngegna, nga isu inabbonganna ti rupana idi cagayna, ket napan ket nagtacder iti pagsercan iti rukib
Ket, adtoy, immay ti maysa a timec kencuana, ket kinunana, Ania ti aramidem ditoy, Elias?
Ket isu kinunana, Siac naimonac unay a maipaay ken Jehova, ti Dios dagiti buybuyot; ta dagiti annac ti Israel inidianda ti tulagmo, rinebbada dagiti altarmo, ken pinatayda dagiti mammadtom iti campilan: ket siac, sisiac laeng, ti natda; ket isuda sapsapulenda ti biagco, tapno iccatenda.
Ket ni Jehova kinunana kencuana, Inca, agsublica iti dalanmo iti let-ang ti Damasco: ket intono sumangpetca, sica pulotamto ni Hazael nga agari iti Siria;
Ket ni Jehu nga anac ni Nimsi pulotamto nga agari iti Israel; ket ni Eliseo nga anac ni Safat a taga Abelmehula pulotamto a mammadto iti saadmo.
Ket maaramidto, a ti macatalaw iti campilan ni Hazael papatayento ni Jehu; ket ti macatalaw iti campilan ni Jehu papatayento ni Eliseo.
Nupay casta siac mangitiddaacto ti maipaay caniac iti pito ribu iti Israel, amin dagiti tumtumeng a saan a nagparintumeng ken Baal, ken amin ti ngiwat a saan nga immagec kencuana.
Iti casta isu pimmanaw sadiay, ket nasaracanna ni Eliseo nga anac ni Safat, nga adda nga agararado, nga adda sangapulo ket dua a casangol dagiti vacana iti sangona, ket isu kimmuyog iti maicasangapulo ket dua: Ket ni Elias limmabas kencuana, ket imbacalna ti cagayna kencuana.
Ket isu binay-anna dagiti vacvaca, ket nagtaray a simmurot ken Elias, ket kinunana, Dawatec kenca, Ipalubosmo, nga agcac ni amac ken ni inac, ket saacto sumurot kenca
Ket isu kinunana kencuana, Agsublica manen; ta ania ti inaramidco kenca?
Ket isu nagsubli a naggapu iti isusurotna kencuana, ket innalana dagiti vacvaca, ket pinartina, ket inangerna dagiti lasagda cadagiti ar-aruaten dagiti vacvaca, ket intedna cadagiti tattao, ket nanganda
Idin isu timmacder, ket simmurot ken Elias, ket nagannong kencuana.
Ket ni Ben-adad nga ari ti Siria inurnongna amin ti buyotna; ket adda tallopulo ket dua nga ar-ari kencuana, ken cabcabayo ken luglugan: ket isu simmang-at, ket linacubna ti Samaria, ket nakigubat a maibusor kencuana.
Ket isu nagbaon cadagiti babaonen ken Acab nga ari ti Israel, iti uneg ti ili, ket kinunana kencuana, Castoy ti cuna ni Ben-adad,
Ti piracmo ken ti balitocmo cucuac; castamet dagiti assawam ken dagiti annacmo, dagiti casayaatan, isuda dagiti cuac.
Ket ti ari ti Israel simmungbat ket kinunana, Cas ti mayannurot iti panagcunam, apoc, O ari; siac cucuanac, ken amin nga adda caniac.
Ket dagiti babaonen immayda manen, ket kinunada, Castoy ti sao ni Ben-adad, a cunana, Siac nagbaonac a pudno kenca, a kinunac, Sica yawatmonto caniac ti piracmo, ken ti balitocmo, ken dagiti assawam, ken dagiti annacmo;
Ngem siac ibaonconto dagiti ad-adipenco kenca inton agsapa iti daytoy a tiempo, ket isuda sukimatendanto ti balaymo, ken dagiti balbalay dagiti ad-adipenmo; ket castoyto, nga uray ania a nasayaat cadagiti matam isu ti icabildanto iti imada, ket isu ti alaendanto.
Idi a casta ti ari ti Israel inayabanna amin dagiti lallacay iti daga, ket kinunana, Agdawatac cadacayo, Usigenyo ket kitaenyo no casano a daytoy a lalaki sapulenna ti kinadakes: ta isu nagbaon caniac a gapu cadagiti assawac, ken gapu cadagiti annacco, ken gapu iti piracco, ken gapu iti balitocco; ket siac awan ti impaidamco kencuana.
Ket amin dagiti lallacay ken ti amin dagiti tattao kinunada kencuana, Dica ipangag ken dica anamongan.
Gapuna nga isu kinunana cadagiti babaonen ni Ben-adad, Ibagayo iti apoc nga ari, Amin a pinaibagam iti adipenmo iti immuna siac aramidecto; ngem daytoy a banag diac maaramid
Ket dagiti babaonen pimmanawda, ket impanda manen kencuana ti sao.
Ket ni Ben-adad nagbaon kencuana, ket kinunana, Dagiti didios aramidenda ti casta caniac, ken adadda pay met, no ti tapoc ti Samaria umdasto a rakemen ti amin dagiti tattao a sumurot caniac.
Ket ti ari ti Israel simmungbat ket kinunana, Ibagam kencuana, Di agpalangguad coma ti mangibarikes iti igamna a cas ti mangucsob.
Ket naaramid, idi a ni Ben-adad nangngegna daytoy a damag, idinto nga umininum, isu ken dagiti ar-ari, cadagiti toltolda, nga isu kinunana cadagiti ad-adipenna, Agurnongcayo a siuornos
Ket isuda nagurnongda a siuornos a maibusor iti ili.
Ket, adtoy, maysa a mammadto immasideg ken Acab nga ari ti Israel, ket kinunana, Castoy ti cuna ni Jehova, Nakitam amin daytoy umariwecwec
adtoy, siac yawatconto ida ita imam ita nga aldaw; ket sica maammoamto a siac ni Jehova.
Ket ni Acab kinunana, Iti pannacaaramat ti siasino
Ket isu kinunana, Castoy ti cuna ni Jehova, Iti pannacaaramat dagiti agtutubo a lallaki dagiti pangpangulo dagiti provincia
Idi casta isu kinunana, Siasino ti mangiruginto iti gubat
Ket isu simmungbat, Sica.
Idi a casta isu inurnongna dagiti agtutubo a lallaki dagiti pangpangulo dagiti provincia, ket isuda duagasut ket tallopulo ket dua: ket iti calpasanda isu tiniponna amin dagiti tattao, amin met laeng dagiti annac ti Israel, a pito ribuda.
Ket isuda rimmuarda iti matoon
Ngem ni Ben-adad agininum nga agbartec cadagiti toltolda, isu ken dagiti ar-ari, dagiti tallopulo ket dua nga ar-ari a timmulong kencuana.
Ket dagiti agtutubo a lallaki dagiti pangpangulo dagiti provincia rimmuarda nga immun-una; ket ni Ben-adad nagbaon, ket isuda imbagada kencuana, a kinuna, Adda lallaki a rimmuar a naggapuda sadiay Samaria.
Ket isu kinunana, No isuda rimmuarda a maipanggep iti cappia, tiliwenyo ida a sibibiag; wenno no isuda rimmuarda a maipanggep iti gubat, tiliwenyo ida a sibibiag.
Iti casta dagitoy rimmuarda iti ili, dagiti agtutubo a lallaki dagiti pangpangulo dagiti provincia, ken ti buyot a simmurot cadacuada.
Ket isuda pinatayda tunggal maysa ti lalakina; ket dagiti Sirios nagtarayda, ket kinamat ida ti Israel: ket ni Ben-adad nga ari ti Siria nagtalaw a nagsacay iti maysa a cabayo a cadua dagiti agcacabayo.
Ket ti ari ti Israel rimmuar, ket kinabilna dagiti cabcabayo ken luglugan, ket pinatayna dagiti Sirios iti naindaclan a panagpapatay.
Ket ti mammadto immasideg iti ari ti Israel, ket kinunana kencuana, Inca, cumiredca, ket usigem, ket kitaem ti aramidem; ta iti panagsucat ti tawen ti ari ti Siria sumang-atto a bumusor kenca.
Ket dagiti ad-adipen ti ari ti Siria kinunada kencuana, Ti diosda isu ti maysa a dios dagiti turturod; gapuna nga isuda napigpigsada ngem datayo: ngem gubatentayo coma ida iti tanap, ket di bumurong a datayo napigpigsatayonto ngem isuda.
Ket aramidem daytoy a banag: iccatem dagiti ar-ari, tumunggal maysa iti saadna, ket mangicabilca cadagiti capcapitan iti saadda;
Ket mangibilangca ti maysa a buyot, a cas iti buyot a napucawmo, cabayo no cabayo, ket lugan no lugan; ket datayo gumubattayo a bumusor cadacuada iti tanap, ket di bumurong a datayo napigpigsatayonto ngem isuda
Ket isu impangagna ti timecda, ket inaramidna ti casta.
Ket naaramid iti panagsucat ti tawen, a ni Ben-adad tiniponna dagiti Sirios, ket simmang-at sadi Afec a gumubat a maibusor iti Israel.
Ket dagiti annac ti Israel natiptiponda, ken naibalonanda, ket napanda a bumusor cadacuada: ket dagiti annac ti Israel nagpacarsoda iti sangoda a cas la dua a bassit a pangen dagiti ur-urbon dagiti calcalding; ngem dagiti Sirios pinunnoda ti daga.
Ket maysa a lalaki ti Dios immasideg ket nagsao iti ari ti Israel, ket kinunana, Castoy ti cuna ni Jehova, Agsipud ta dagiti Sirios kinunada, Ni Jehova isu ti maysa a dios dagiti turturod, ngem saan a maysa a dios dagiti tanap; gapuna a siac yawatconto amin daytoy umariwecwec iti imam, ket dacayo maammoanyonto a siac ni Jehova.
Ket isuda nagpacarsoda ti maysa iti sango ti sabali iti pito nga aldaw
Ket casta idi, nga iti maicapito nga aldaw ti gubat narugian; ket dagiti annac ti Israel nangpatayda cadagiti Sirios iti sangagasut a ribu a magmagna iti maysa nga aldaw.
Ngem ti natda nagtarayda sadi Afec, iti uneg ti ili; ket ti bacud natuang iti rabaw dagiti duapulo ket pito ribu a lallaki cadagiti natda
Ket ni Ben-adad nagtaray, ket napan iti uneg ti ili, iti uneg ti maysa a nauneg a siled.
Ket dagiti ad-adipenna kinunada kencuana, Adtoy ita, nangngeganmi a dagiti ar-ari ti balay ti Israel isuda manangngaasida nga ar-ari: Agdawatcami kenca, ipalubosmo a mangicabilcami ti nakersang a lupot cadagiti lomomi, ken taltali cadagiti olomi, ket incami iti ari ti Israel: bareng no isu ispalennanto ti biagmo.
Iti casta isuda nagbarikesda iti nakersang a lupot cadagiti lomoda, ken nangicabilda cadagiti taltali cadagiti oloda, ket napanda iti ari ti Israel, ket kinunada, Ti adipenmo a ni Ben-adad cunana, Siac agdawatac kenca, a palubosannac nga agbiag
Ket isu kinunana, Isu sibibiag pay
isu ti cabsatco.
Ket dagiti lallaki pinaliiwda a sigaganetget, ket nadarasda a tiniliw no ania ti panunotna; ket isuda kinunada, Ni cabsatmo a Ben-adad
Iti casta isu kinunana, Incayo, isu yegyo
Idi a casta ni Ben-adad rimmuar a napan kencuana: ket isu ti pinaulina iti uneg ti luganna.
Ket ni Ben-adad kinunana kencuana, Dagiti il-ili nga innala ni amac ken amam isublicto; ket mangaramidcanto iti daldalan a maipaay kenca sadi Damasco, a cas inaramid ni amac sadi Samaria
Ket siac, kinuna ni Acab, palubosancanto a mapan babaen iti daytoy a tulag
Iti casta isu nangaramid ti maysa a tulag kencuana, ket isu pinalubosanna a napan.
Ket maysa a lalaki cadagiti annac dagiti mammadto kinunana iti caduana gapu iti sao ni Jehova, Agdawatac kenca a cabilennac
Ket ti lalaki nagmadi a mangcabil kencuana.
Iti casta kinunana kencuana, Agsipud ta dica tinuloc ti timec ni Jehova, adtoy, apaman a macapanawca caniac, maysa a leon patayennacanto
Ket apaman nga isu nacapanaw kencuana, maysa a leon simmabat ken nangpatay kencuana.
Idi a casta nacasarac iti sabali a lalaki, ket kinunana, Agdawatac kenca, cabilennac
Ket isu kinabil ti lalaki, a kinabil ken sinugatna.
Iti casta ti mammadto pimmanaw, ket inurayna ti ari iti dalan, ket nanglimlimo a nabedbedan ti olona iti rabaw ti matana.
Ket idi a limmabas ti ari, isu nagpuccaw iti ari; ket kinunana, Ti adipenmo rimmuar iti tengnga ti paggugubatan; ket, adtoy, maysa a lalaki simmina, ket nangyeg ti maysa a lalaki caniac, ket kinunana, Aywanam daytoy a lalaki: no ti aniaman a pamuspusan isu macatalaw, ti biagmo ti maipaayto iti biagna, wenno agbayadcanto ti maysa a talento a pirac.
Ket idinto a ti adipenmo naringgoran ditoy ken sadiay, isu nacapanaw
Ket ti ari ti Israel kinunana kencuana, Casta ti maipatayto kenca; sica met laeng ti nangikeddeng.
Ket isu nagtaray, ket iniccatna ti bedbed cadagiti matana; ket ti ari ti Israel nabigbigna nga isu maysa cadagiti mammadto.
Ket isu kinunana kencuana, Castoy ti kinuna ni Jehova, Agsipud ta binay-am a macapanaw iti imam ti lalaki a kinedngac a matay, gapuna a ti biagmo maipaayto iti biagna, ken ti ilim iti ilina.
Ket ti ari ti Israel napan iti balayna a sibabantut ken sitataramnay, ket immay sadi Samaria.
Ket naaramid iti calpasan dagitoy a banbanag, a ni Nabot a Jezreelita adda maysa a cauvasanna, nga adda sadi Jezreel, nga asideg iti palacio ni Acab nga ari ti Samaria.
Ket ni Acab nagsao ken Nabot, a kinunana, Itedmo caniac ti cauvasam, tapno pagbalinec a minuyongan ti natnateng, ta isu ti asideg iti balayco; ket siac itedconto kenca gapu idiay ti maysa a naimimbag a cauvasan ngem daydiay: wenno, no ipagarupmo a naimbag kenca, siac itedconto kenca ti pategna iti pirac.
Ket ni Nabot kinunana ken Acab, Ni Jehova imparitna caniac, nga itedco kenca ti tawid dagiti ammac.
Ket ni Acab simrec iti balayna a sibabantut ken sitatarammay gapu iti sao a ni Nabot a Jezreelita a kinunana kencuana; ta isu kinunana, Siac saanco nga itedto kenca ti tawid dagiti ammac
Ket isu nagidda iti pagiddaanna, ket intaliawna ti rupana, ket saan a nangan iti tinapay.
Ngem ni Jezabel nga asawana napan kencuana ket kinunana, Apayapay ti espiritum a casta a sileleddaang, a saanca a mangan iti tinapay?
Ket isu kinunana kencuana, Agsipud ta nagsaoac ken Nabot a Jezreelita, ket kinunac kencuana, Itedmo kaniac ti cauvasan a gatangec iti pirac; wenno, no macaay-ayo kenca, siac itedconto kenca ti sabali a cauvasan gapu idiay: ket isu simmungbat, Siac saanconto nga ited kenca ti cauvasan.
Ket ni Jezabel nga asawana kinunana kencuana, Saanmo nga iturayan aya ti pagarian ti Israel
tumacderca, ket manganca iti tinapay, ket agragsac ti pusom: siac itedconto kenca ti cauvasan ni Nabot a Jezreelita.
Iti casta isu nagsurat iti sursurat iti nagan ni Acab ket dineppelanna ida iti sellona, ket impawitna dagiti sursurat cadagiti panglacayen ken cadagiti natacneng nga adda iti ilina, a cailian ni Nabot.
Ket isu insuratna cadagiti sursurat, a kinunana, Iwarragawagyo ti maysa a panagayunar, ket icabilyo ni Nabot iti ngato iti tengnga dagiti tattao:
Ket pagtugawenyo dagiti dua a lalaki, a nacas-ang a lallaki iti sangona, ket agsacsida coma iti maicaniwas kencuana, a cunada, Sica inlunodmo ti Dios ken ti ari
Ket iti casta isu iruaryo, ket isu uborenyo tapno matay.
Ket dagiti lallaki ti ilina, dagiti panglacayen ken dagiti natacneng nga agnaed iti ilina, inaramidda ti cas pinaibaga ni Jezabel cadacuada, a mayannurot iti naisurat cadagiti sursurat, nga isu impaw-itna cadacuada.
Isuda inwarragawagda ti maysa a panagayunar, ket incabilda ni Nabot iti ngato iti tengnga dagiti tattao.
Ket dagiti dua a lallaki, a nacas-ang a lallaki, simrecda ket nagtugawda iti sangona: ket dagiti nacas-ang a lallaki nagsacsida iti maicaniwas kencuana, a maicaniwas met laeng ken Nabot, iti sango dagiti tattao, a kinunada, Ni Nabot inlunodna ti Dios ken ti ari
Iti casta isu inruarda iti ili ket isu inuborda a pinatay cadagiti batbato.
Idi a casta nagbaonda ken Jezabel, a kinunada, Ni Nabot naubor, ket natay.
Ket naaramid, idi a ni Jezabel nangngegna a ni Nabot naubor ket natay, a ni Jezabel kinunana ken Acab, Tumacderca, tagicuaem ti cauvasan ni Nabot a Jezreelita, isu a nagmadi a nangted kenca a gatangem iti pirac; ta ni Nabot saan a sibibiag, no di ket natayen.
Ket naaramid, idi a ni Acab nangngegna a ni Nabot natayen, a ni Acab timmacder nga immulog iti cauvasan ni Nabot a Jezreelita, tapno tagicuaenna.
Ket ti sao ni Jehova immay ken Elias a Tesbita, a cunana,
Tumacderca, sumalogca a mangsarac ken Acab nga ari ti Israel, isu nga agnaed sadi Samaria: adtoy, isu adda iti cauvasan ni Nabot, isu nga inuluganna tapno tagicuaenna.
Ket sica ibagamto kencuana, a cunaem, Castoy ti cuna ni Jehova, Pinataymo aya, ket tagicuaem met
Ket sica ibagamto kencuana, a cunam, Castoy ti sao ni Jehova, Iti disso a nagdilpatan dagiti as-aso iti dara ni Nabot, isunto ti pangdilpatan dagiti as-aso iti daram, a ti met laeng cucuam.
Ket ni Acab kinunana ken Elias, Sinaracnac, O cabusorco
Ket isu simmungbat, Siac sinaracca, ta sica inlacom ti bagim met laeng tapno aramidem daydiay a dakes iti imatang ni Jehova.
Adtoy, yegconto ti dakes kenca, ket talipupusencanto a caycayen ket ipusayconto ken Acab ti tumunggal anac a lalaki, ken ti sipupupoc ken ti matda a siwayawaya iti Israel:
Ket siac aramidecto ti balaymo a cas iti balay ni Jeroboam nga anac ni Nabat, ken cas iti balay ni Baasa nga anac ni Ahia agsipud iti panggargarim isu a pinanggargarim caniac nga agpungtot, ken pinamagbasolmo iti Israel.
Ken castamet ti maipanggep ken Jezabel sinao ni Jehova, a kinunana, Dagiti as-aso lamutendanto ni Jezabel iti denna ti bacud ti Jezrael.
Ti matay ken Acab iti ili lamutento dagiti as-aso; ket ti matay iti away lamutento dagiti tumatayab ti tangatang.
(Ngem awan idi ti cas ken Acab, isu nga inlacona ti bagina met laeng tapno aramidenna daydiay a dakes iti imatang ni Jehova, isu a sinulbog ni Jezabel nga asawana.
Ket isu nagaramid ti nacarimrimon unay iti isusurot cadagiti ladladawan, a mayannurot iti amin nga inaramid dagiti Amorreo, isuda a pinagtalao idi ni Jehova iti sango dagiti annac ti Israel.)
Ket naaramid, idi a ni Acab nangngegna dagidiay a sasao, nga isu rinay-abna dagiti pagan-anayna, ket nangicabil ti nakersang a lupot iti lasagna, ket nagayunar, ket nagidda iti nakersang a lupot, ket nagna a siiinayad.
Ket ti sao ni Jehova immay ken Elias a Tesbita, a kinunana,
Nakitam no casano ti panagpacumbaba ni Acab iti sangoc
agsipud ta isu met laeng nagpacumbaba iti sangoc, siac diacto yeg ti dakes cadagiti al-aldawna; ngem cadagiti al-aldaw ti anacna yegconto ti dakes iti balayna.
Ket isuda pinalabasda ti tallo a tawen nga awan gubat iti Siria ken iti Israel.
Ket naaramid iti maicatlo a tawen, a ni Josafat nga ari ti Juda simmalog iti ari ti Israel.
Ket ti ari ti Israel kinunana cadagiti ad-adipenna, Dicayo ammo aya a ti Ramot-galaad isu ti cucuatayo, ket datayo sitatalnatayo, ket isu ditayo iccaten iti ima ti ari ti Siria?
Ket isu kinunana ken Josafat, Cayatmo ti cumuyog caniac a gumubat iti Ramoth-galaad
Ket ni Josafat kinunana iti ari ti Israel, Siac caslaac la kenca, ti ilic cas la iti ilim, dagiti cacabayoc casda la cadagiti cacabayom.
Ket ni Josafat kinunana iti ari ti Israel, Agdawatac kenca umumanca nga umuna iti sao ni Jehova.
Idin ti ari ti Israel tiniponna dagiti mammadto, nga aguppat a gasut a lallaki, ket kinunana cadacuada, Siac innacto a maibusor iti Ramot-galaad a gumubat, wenno idiac
Ket isuda kinunada, Sumang-atca; ta ti Apo isu ti yawatnanto iti ima ti ari.
Ngem ni Josafat kinunana, Awan ti sabali aya ditoy a maysa a mammadto ni Jehova, tapno umumantayo kencuana?
Ket ti ari ti Israel kinunana ken Josafat, Adda pay maysa a lalaki isu a pakiumanantayo ken Jehova, ni Miceas nga anac ni Imla; ngem isu ti cagurgurac; ta isu saan a mangipadto ti naimbag a maipaay caniac, no di laeng dakes
Ket ni Josafat kinunana, Di coma saoen ti ari ti casta.
Iti casta ti ari ti Israel nangayab ti maysa nga agturay, ket kinunana, Yegmo ditoy a madardaras ni Miceas nga anac ni Imla.
Ket ti ari ti Israel ken ni Josafat nga ari ti Juda agtutugawda a tunggal maysa iti tronona, a sicacawesda cadagiti lambonda, iti maysa a nalayang a disso iti sesercan ti ruangan ti Samaria; ket amin dagiti mammadto addada nga agpadpadto iti sangoda.
Ket ni Sedequias nga anac a lalaki ni Canaana nangaramid cadagiti sinan-sara a landoc, ket kinunana, Castoy ti kinuna ni Jehova, Iti pannacaaramat dagitoy sica sunsunemto dagiti Sirios, agingga iti maibusda.
Ket amin dagiti mammadto impadtoda ti casta, a kinunada, Sumang-atca sadi Ramot-galaad, ket agrang-ayca; ta ni Jehova isu ti yawatnanto iti ima ti ari.
Ket ti babaonen a napan nangayab ken Miquias nagsao kencuana, a kinunana, Adtoy ita, dagiti sao dagiti mammadto ipalawagda ti naimbag iti ari iti maymaysa a ngiwat: agdawatac kenca, ti saom, isu coma ti cas la iti sao ti maysa cadacuada, ket agsaoca ti naimbag.
Ket ni Miquias kinunana, Cas ni Jehova sibibiag, ti ibaga ni Jehova caniac, isunto ti saoec.
Ket idi isu nacagteng iti ari, ti ari kinunana kencuana, Miquias, Mapancaminto sadi Ramot-galaad a gumubat, wenno idianminto
Ket isu simmungbat kencuana, Sumang-atca ket agrang-ayca; ket ni Jehova isu ti yawatnanto iti ima ti ari.
Ket ti ari kinunana kencuana, Maminano daras a siac sapataacto kenca tapno awan ibagam caniac no saan laeng a ti pudno iti nagan ni Jehova?
Ket isu kinunana, Siac nakitac amin nga Israel a nawarawara iti rabaw dagiti banbantay, a cas carnero nga awananda ti pastor: ket ni Jehova kinunana, Dagitoy awan apoda; agsubli coma ti tumunggal lalaki iti balayna a sitatalna.
Ket ti ari ti Israel kinunana ken Josafat, Diac aya kinuna kenca nga isu saan a mangipadto ti naimbag a maipaay caniac, no di laeng dakes?
Ket ni Miquias kinunana, Gapuna a denggem ti sao ni Jehova: siac nakitac ni Jehova a situtugaw iti tronona, ket amin ti buyot ti langit sitatacder iti asideg kencuana iti macanawan ken macatigidna.
Ket ni Jehova kinunana, Siasino ti mangallilawto ken Acab, tapno isu sumang-at ket mapasag sadi Ramot-galaad
Ket ti maysa kinunana iti castoy; ket ti sabali kinunana iti casdiay.
Ket rimmuar ti maysa nga espiritu, ket nagtacder iti sango ni Jehova, ket kinunana, Siac isu allilawecto.
Ket ni Jehova kinunana kencuana, Iti ania
Ket isu simmungbat, siac rumuaracto, ket agbalinacto a maysa a naulbod nga espiritu iti ngiwat ti amin dagiti mammadtona
Ket isu kinunana, Sica isu allilawem, ket isu aladagam met: rumuarca, ket aramidem ti casta.
Ita ngarud, adtoy, ni Jehova nangicabil ti maysa a naulbod nga espiritu iti ngiwat ti amin dagitoy mammadtom; ket ni Jehova impalawagna ti dakes a maipanggep kenca.
Idin ni Sedequias nga anac ni Canaana immasideg, ket kinabilna ni Miquias iti pingpingna, ket kinunana, Sadino ti nagnaan ti Espiritu ni Jehova a naggapu caniac tapno agsao kenca?
Ket ni Miquias kinunana, Adtoy, makitamto iti daydiay nga aldaw, intono sica mapancanto iti uneg ti maysa a nauneg a siled tapno aglemmengca.
Ket ti ari ti Israel kinunana, Alaem ni Miquias, ket isu isublim ken Amon a gobernador ti ili, ken ni Joas nga anac ti ari;
Ket cunam, Castoy ti cuna ti ari, Icabilmo daytoy a tao iti pagbaludan, ket isu pacanem iti tinapay ti pammarigat ken danum iti pammarigat, agpapan yaayco a sitatalna.
Ket ni Miquias kinunana, No sica agsublicanto a naananay iti talna, ni Jehova saan a nagsao iti pannacaaramatco
Ket isu kinunana, Denggenyo, dacayo nga umili, dacayo amin.
Iti casta ti ari ti Israel ken ni Josafat nga ari ti Juda simmang-atda sadi Ramot-galaad.
Ket ti ari ti Israel kinunana ken Josafat, Manglimlimoacto, ket innac iti paggugubatan; ngem sica icabilmo dagiti lambonmo
Ket ti ari ti Israel nanglimlimo, ket napan iti paggubatan.
Ket ti ari ti Siria nagbilin cadagiti tallopulo ket dua a capitan dagiti luganna, a kinunana, Dicayo gubaten ti uray bassit uray dackel, malacsid laeng ti ari ti Israel.
Ket naaramid, idi a dagiti capitan dagiti lugan nakitada ni Josafat, nga isuda kinunada, Awan duadua isu daytoy ti ari ti Israel; ket isuda nagsublida a gumubat a maibusor kencuana: ket ni Josafat nagickis.
Ket naaramid, idi a dagiti capitan dagiti lugan nakitada a saan nga isu ti ari ti Israel, nga isuda nagsublida iti panagcamatda kencuana.
Ket maysa a lalaki imbiatna ti panana nga impasacsac, ket nasugatna ti ari ti Israel iti baet ti nagsaipan ti cabal: gapuna a kinunana iti agpaguyod ti luganna, Isublim ta imam, ket ipannac iti ruar ti buyot; ta nasugatanac iti nasaem.
Ket ti panaggubat bimmara iti daydi nga aldaw: ket ti ari nagsadag iti luganna a bumusor cadagiti Sirios, ket natay iti rumabii; ket ti dara nagarubus iti sugat iti uneg ti lugan.
Ket rimmuar ti maysa a puccaw iti amin a buyot idinto a lumlumnec ti init, a cunana, Tumunggal lalaki iti ilina, ken tumunggal lalaki iti dagana.
Iti casta ti ari natay, ket isu naipan sadi Samaria; ket intabonda ti ari idiay Samaria.
Ket isuda binuggoanda ti luganna iti denna ti tanke ti Samaria; ket dagiti aso dinilpatanda ti darana (ket dagiti balangcantis nagdigusda sadiay); a mayannurot iti sao ni Jehova isu a sinaona.
Ket dagiti matda cadagiti ar-aramid ni Acab, ken amin nga inaramidna, ken ti marfil a balay a pinutarna, ken amin dagiti il-ili a binangonna, saanda aya a naisurat iti libro dagiti cronicas dagiti ar-ari ti Israel?
Iti casta ni Acab nakiturog cadagiti ammana; ket ni Ocozias nga anacna nagari iti saadna.
Ket ni Josafat nga anac ni Asa nangrugi nga agari iti Juda iti maicapat a tawen ni Acab nga ari ti Israel.
Ni Josafat tallopulo ket lima dagiti tawenna idi nangrugi nga agari; ket isu nagari iti duapulo ket lima a tawen sadi Jerusalem
Ket ti nagan ni inana Azuba nga anac ni Silai.
Ket isu nagna iti amin a dalan ni Asa nga amana; isu saan a simmina iti daydiay, nga inaramidna daydi a nalinteg cadagiti mata ni Jehova: nupay casta dagiti nangato a disso saanda a naiccat; ti umili nagtaginayon a nagdaton ken nagpuur ti incienso cadagiti nangato a disso.
Ket ni Josafat nakicappia iti ari ti Israel.
Ket ti matda cadagiti ar-aramid ni Josafat, ken ti pannacabalinna nga impakitana, ken no casano ti pannakigubatna, saanda aya a naisurat iti libro dagiti cronicas dagiti ar-ari ti Juda?
Ket ti natda cadagiti sodomitas, a natda cadagiti aldaw ni amana nga Asa, isu pinagtalawna iti daga.
Ket awan idi ti ari sadi Edom: maysa a diputado isu ti ari.
Ni Josafat nangaramid cadagiti sasacayan ti Tarsis tapno mapanda coma sadi Ofir a gapu iti balitoc: ngem saanda a napan; ta dagiti sasacayan narbada sadi Eziongaber.
Iti casta kinuna ni Ocozias nga anac ni Acab ken Josafat, Ipalubosmo a dagiti adipenco mapanda cumuyog cadagiti adipenmo cadagiti sasacayan
Ngem ni Josafat nagmadi.
Ket ni Josafat nakiturog cadagiti ammana, ket isu naitabon a nainayon cadagiti ammana iti ili ni David nga amana; ket ni Joram nga anacna nagari iti saadna.
Ni Ocozias nga anac ni Acab nangrugi nga agari iti Israel idiay Samaria idi maicasangapulo ket pito a tawen ni Josafat nga ari ti Juda, ket isu nagari iti dua a tawen iti Israel.
Ket isu inaramidna daydi a dakes iti imatang ni Jehova, ket nagna iti dalan ni amana, ken iti dalan ni inana, ket iti dalan ni Jeroboam nga anac ni Nabat, isu a namagbasol iti Israel.
Ket isu nagservi ken Baal, ket nagrucbab kencuana, ket ginargarina nga agpungtot ni Jehova, ti Dios ti Israel, a mayannurot iti amin nga inaramid ni amana.