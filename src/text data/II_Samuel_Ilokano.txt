II Samuel
Ket naaramid idi calpasan ti ipapatay ni Saul, nga idinto ni David nagsubli a naggapu iti panagpapatay cadagiti Amalecitas, ket ni David nagyan idi iti dua nga aldaw idiay Siclag;
Naaramid iti maicatlo nga aldaw, nga, adtoy, ti maysa a lalaki immay a naggapu iti pacarso ni Saul, a napisang dagiti pagan-anayna, ket dagadaga ti rabaw ti olona: ket iti casta idi nga isu immay ken David, a nagpasag iti daga, ket nagrucbab.
Ket ni David kinunana kencuana, Sadino ti naggapuam
Ket isu kinunana kencuana, Nagtalawac nanipud iti pacarso ti Israel.
Ket ni David kinunana kencuana, Ania ti napasamac
agdawatac kenca, nga ibagam man caniac
Ket isu simmungbat, Dagiti tattao nagtalawda iti gubat, ket adu cadagiti tattao ti napasag met ket natayda; ket ni Saul ken ni Jonatan nga anacna natayda met.
Ket ni David kinunana iti daydi agtutubo a lalaki a nangibaga kencuana, Casano ti pannacaammom a ni Saul ken ni Jonatan nga anacna natayda?
Ket ti agtutubo a lalaki a nagsarita kencuana kinunana, Idi a siac naisar-ongac iti tapaw ti bantay Gilboa, adtoy, ni Saul adda idi a sisasadag iti rabaw ti gayangna; ket, adtoy, dagiti luglugan ken tattao a nagcacabayo simmurotda a siiinget kencuana.
Ket idi nga isu tammalao iti licudna, nakitanac, ket inayabannac
Ket simmungbatac, Adtoyac.
Ket isu kinunana caniac, Siasinoca
ket simmungbatac, kenkuana, siac maysaac nga Amalecita.
Ket isu kinunana caniac, Agdawatac kenca agtacderca iti dennac, ket papatayennac; ta ti panagsennaay immapay caniac, ta ti biagco adda pay la amin caniac.
Iti casta timmacderac iti dennana, ket isu pinatayco, ta ninamnamac nga isu dina mabalin ti agbiag iti calpasan ti pannacapasagna: ket innalac ti balangat nga adda iti olona, ket ti pulceras nga adda iti tackiagna, ket yegco ida ditoy ken apoc.
Idin ni David kinapetna dagiti cawesna, ket rina-abna ida; ket casta met amin dagiti lallaki nga adda idi kencuana:
Ket nagdung-awda, ket nagsangitda; ket nagayunarda agingga iti malem, a gapu Saul, ken Jonatan nga anacna, ken gapu iti ili ni Jehova, ken gapu iti balay ti Israel; agsipud ta isuda napasagda iti campilan.
Ket ni David kinunana idi agtutubo a lalaki, a nangibaga kencuana, Taga anoca
Ket isu simmungbat, Siac anacnac ti maysa a gangannaet, nga Amalecita.
Ket ni David kinunana kencuana, Casano ti dica panagbuteng a nangyunnat ita imam a pinangpataymo iti pinulotan ni Jehova?
Ket ni David nangayab iti maysa cadagiti agtutubo a lalaki, ket kinunana, Asitgam, ket isu duclosem
Ket isu kinabilna iti casta natay.
Ket ni David kinunana kencuana, Ti daram adda coma iti rabaw ta olom; ta ti ngiwatmo nangsacsi iti maicaniwas kenca, a cunana, Siac pinatayco ti pinulotan ni Jehova.
Ket ni David nagdung-aw iti daytoy a panagdung-aw ken Saul ken ni Jonatan nga anacna.
(Ket isu imbagana cadacuada nga isuroda coma cadagiti annac ti Juda ti canta ti ba-i: Adtoy nga adda a naisurat iti libro ni Jasar):
Ti dayagmo, O Israel, napapatay iti tapaw dagiti nangato a dissom
Amangan a pannacapasagda dagiti mamaingel!
Isu dica coma ibaga idiay Gat.
Dica coma iwarragawag cadagiti daldalan ti Ascalon; 
Amangan la ket ta dagiti annac a babbai dagiti Filisteos agragsacda, 
Amangan la ket ta agballigi dagiti babbai nga annac dagiti di nacugit.
Dacayo banbantay ti Gilboa, 
Awan coma cadacayo ti linnaaw uray tudo, ket saancayo met coma a taltalon a pagidatonan: 
Ta sadiay ti calasag ti maingel naipalladaw a nacaal-alas, 
Ti calasag ni Saul saan a nasapsapoan iti lana.
Manipud iti dara ti napapatay, manipud iti taba ti maingel, 
Ti ba-i ni Jonatan saan a nagsubli, 
Ket ti campilan ni Saul saan a nagsubli nga ongngaong.
Ni Saul ken ni Jonatan isuda idi ti naayat ken nacaay-ayo iti panagbiagda, 
Ket iti ipapatayda saanda a nagsina: 
Isuda nasigsiglatda ngem cadagiti aguila, 
Isuda napigpigsa idi ngem cadagiti leon.
Dacayo annac a babbai ti Israel sangitanyo ni Saul, 
Isu ti nangawes cadacayo idi iti escarlata a nalibnos, 
Isu a nangicabil idi cadagiti arcos a balitoc iti rabaw dagiti pagan-anayyo.
Amangan a pannacapasag ti maingel iti tengnga ti gubat
ni Jonatan napapatay iti tapaw dagiti nangato a dissom.
Mapaladingitac a gapu kenca, cabsatco a Jonatan: 
Macaay-ayoca unay idi caniac: 
Ti ayatmo caniac idi nacascasdaaw, 
A ringbawan ti ayat dagiti babbai.
Amangan a pannacapasag ti maingel, 
Ken ti pannacapucaw dagiti igigam ti gubat!
Ni David maaramid nga ari iti Juda
Iti calpasan daytoy naaramid a ni David immuman ken Jehova, a kinunana, Sumang-atacto iti uray ania cadagiti il-ili ti Juda
ket ni Jehova kinunana kencuana, Sumang-atca
Ket ni David kinunana, Sadino ti sang-atacto
Ket isu kinunana, Iti Hebron.
Iti casta ni David simmang-at sadiay, ken agraman cadagiti dua nga assawana, da Ahinoam a Jezreelita, ken ni Abigail nga asawa idi ni Nabal a Carmelito.
Ket dagiti lallakina nga adda idi kencuana incuyog ida ni David, ti tunggal lalaki agraman cabbalayna: ket isuda nagnaedda idi cadagiti il-ili ti Hebron.
Ket dagiti lallaki ti Juda immayda, ket pinulotanda sadiay ni David nga ari iti balay ni Juda
Ket imbagada ken David, a cunana Dagiti lallaki a taga Jabes-galaad isuda dagiti nangitabon ken Saul.
Ket ni David nagbaon cadagiti babaonen cadagiti lallaki a taga Jabes-galaad, ket kinunana cadacuada, Benditocayo coma ken ni Jehova, nga imparangyo daytoy a kinaimbag ken apoyo, a ni met laeng Saul, ket isu intabonyo.
Ket ita ni Jehova iparangna ti naayat a kinaimbag ken kinapudno cadacayo: ket siac met supapacacto cadacayo daytoy a kinaimbag, agsipud ta inaramidyo daytoy a banag.
Gapuna ita pumigsada coma dagita im-imayo, ken umingelcayo; ta ni Saul nga apoyo natay, ken castamet ti balay ni Juda pinulotannac nga ari cadacuada.
Ket ni Abner, nga anac ni Ner, a capitan ti buyot ni Saul, innalana ni Isboset nga anac a lalaki ni Saul, ket isu inyegna iti Mahanaim;
Ket isu ti pinagbalinna nga ari iti Galaad, ken iti Gessuri, ken iti Jezreel, ken iti Efraim, ken iti Benjamin, ken iti amin nga Israel.
Ni Isboset, nga anac ni Saul, agtawen idi iti uppat a pulo a tawen idi nangrugi nga agari iti Israel, ket nagari iti dua a tawen
Ngem ti balay ni Juda simmurot idi ken David.
Ket iti bayat ti panagari ni David idiay Hebron iti balay ni Juda pito a tawen ket innem a bulan.
Ket ni Abner nga anac ni Ner, ken dagiti ad-adipen ni Isboset nga anac ni Saul, rimmuarda a naggapu iti Mahanain agingga iti Gabaon.
Ket ni Joab nga anac ni Sarvia, ken dagiti adipen ni David, rimmuarda, ket nasaracanda ida iti denna ti tanke idiay Gabaon; ket isuda nagtutugawda, ti maysa iti maysa a bangir ti tanke, ket ti sabali iti sabali a bangir ti tanke.
Ket ni Abner kinunana ken Joab, Agdawatac kenca, a dagiti agtutubo a lallaki tumacderda ket agay-ayamda coma iti saclangtayo
Ket ni Joab kinunana, Tumacderda coma.
Idin timmacderda ket nagnada a binilang: sangapulo ket dua cadagiti Benjamitas ken biang ni Isboset nga anac ni Saul, ket sangapulo ket dua cadagiti adipen ni David.
Ket isuda nagiinniggemda ti tunggal maysa iti olo ti caduana, ket imbagcongna ti campilanna iti bacrang ti caduana: iti casta napasagda a padapada: gapuna a daydi a disso nanaganan iti Helcath-assurim, nga adda sadi Gabaon.
Ket ti gubat idi nacaro unay iti daydi nga aldaw; ket ni Abner naabac, ken dagiti lallaki ti Israel, iti sango dagiti adipen ni David.
Ket dagiti tallo nga annac a lallaki ni Sarvia addada idi sadiay, da Joab, Abisai, ken Asael: ket ni Asael nasiglat unay idi dagiti sacsacana a cas la maysa nga ugsa nga atap.
Ket ni Asael kinamatna ni Abner; ket napan a di simmiasi iti canawan uray iti catigid a simmurot ken Abner.
Idin ni Abner timmaliaw iti licudanna, ket kinunana, Sica ni Asael
Ket isu simmungbat, Siac.
Ket ni Abner kinunana kencuana, Sumiasica iti macanawanmo wenno iti macatigidmo, ket tumiliwca iti maysa cadagiti agtutubo a lallaki, ket alaem ti cabalna
Ngem ni Asael dina kinayat ti simmiasi iti panangsurot kencuana.
Ket ni Abner kinunana manen ken Asael, Sumiasica iti panangsurot caniac; apayapay siac ipasagca coma iti daga
casanonto ngarud ti panangingatoc iti rupac ken ni cabsatmo a Joab?
Nupay casta isu saanna a kinayat ti simmiasi, gapuna a ni Abner iti mordong ti picana ti pinangsugatna kencuana iti bagina, iti casta nga ti pica rimmuar iti licudanna; ket napasag idiay, ket natay met laeng idiay a lugar: ket naaramid, nga isu-amin nga immay iti lugar a ni Asael nacapasaganna ken nacatayanna nagsardengda.
Ngem da Joab ken Abisai kinamatda ni Abner: ket ti init limnec idi nga isuda macagtengda iti turod ti Amma, nga adda iti sango ti Gia iti denna ti dalan ti let-ang sadi Gabaon.
Ket dagiti annac ni Benjamin naguornongda a simmurot ken Abner, ket nagbalinda a maysa a cabuyotan, ket nagtacderda iti tapaw ti maysa a turod.
Idin ni Abner pinuccawanna ni Joab, ket kinunana, Mangpucawto iti agnanayon ti campilan
dica ammo aya a kinapaitto ti maududi a tungpal
casano ti capautna ngarud aya, iti cabayagmo a mangibilin cadagiti tattao iti isisiasi da iti panangsurot cadagiti cacabsatda?
Ket ni Joab kinunana, Cas ti Dios sibibiag, no dica coma nagsao, pudno ngarud nga iti bigat dagiti tattao pimmanawda, saanda a sinurot ti tunggal maysa ni cabsatna.
Iti casta ni Joab pinagunina ti tangguyobna, ket amin dagiti tattao nagsardengda, ket dida kinamaten ti Israel, dida nakibacalen.
Ket ni Abner ken dagiti lallaki na napanda amin iti daydi a rabii iti tengnga ti Araba; ket bimmaliwda iti Jordan, ket napanda iti tengnga ti amin a Bethorom, ket immayda iti Mahanaim.
Ket ni Joab nagsubli iti panangsurot ken Abner: ket idi a naurnong dagiti amin a tattao, cadagiti ad-adipen ni David nagcurangda iti sangapulo ket siam a tattao ken ni Asael.
Ngem dagiti ad-adipen ni David impasagda cadagiti taga-Benjamin, ken cadagiti lallaki ni Abner, iti dayta iti tallo gasut ket innem a pulo a tattao ti natay idi.
Ket innalada ni Asael, ket intabonda idi tanem ni amana, nga adda idi idiay Belen
Ket ni Joab ken dagiti lallakina nagnada a nagpatnag, ket ti aldaw limmawag cadacuada idiay Hebron.
Ket adda idi napaut a gubat iti balay ni Saul ken iti balay ni David: ket ni David pumigsa idi a pumigsa, ket ti balay ni Saul cumapuy a cumapuy.
Ket nayanacda idi ken David dagiti annac a lallaki idiay Hebron: ket ni Amnon isu ti inauna nga anacna ken ni Ahinoam a Jezraelita;
Ti maicadua, isu ni Queleab anacna ken ni Abigail nga asawa idi ni Nabal a Carmelito; ket ti maicatlo, ni Absalom nga anac ni Maaca, nga anac a babai ni Tolmai nga ari ti Gessur;
Ket ti maicapat, ni Adonia nga anac ni Haggit; ket ti maicalima, ni Safatias nga anac ni Abital;
Ket ti maicanem, ni Jetraam nga inyanac ni Egla nga asawa ni David
Dagitoy nayanacda ken David idiay Hebron.
Ket naaramid idi, iti bayat ti caadda ti gubat iti balay ni Saul ken iti balay ni David, a ni Abner pimmigsa iti balay ni Saul.
Ket ni Saul adda idi maysa a camalalana a ti naganna Resfa, nga anac ni Aja: ket ni Isboset kinunana ken ni Abner, Apayapay a simrecca iti camalala ni amac?
Idin ni Abner naglucsaw unay a gapu cadagiti sasao ni Isboset ket kinunana, Siac aya ti olo ti aso a maipaay iti Juda
Iti daytoy nga aldaw aramidec ti caasi iti balay ni Saul nga amam, cadagiti cacabsatna, ken cadagiti gagayyemna, ket siac saanca nga inyawat iti im-ima ni David; ket nupay casta ipabiddutmo caniac iti daytoy nga aldaw ti basol a maipapan iti daytoy a babai.
Ti Dios agaramid coma iti castoy ken Abner, ken ad-adda pay coma, no iti cas ti panangisapata ni Jehova ken David, idiac aramiden met laeng kencuana;
Iti panangyallatiwna iti pagarian nanipud iti balay ni Saul, ken iti panangibangonna iti trono ni David iti rabaw ti Israel, ken iti rabaw ti Juda, manipud Dan agingga iti Beerseba.
Ket isu dina nabalin ti simmungbat iti uray aniaman a sabali a balicas ken Abner, ta nagbuteng kencuana.
Ket ni Abner nangibaon ti pannacabagina cadagiti babaonen ken David a kinunana, Asino ti akincucua iti daga ket kinunana pay met, Makisinninggalutca caniac, ket, adtoy, ti imac addanto kenca, a mangyeg kenca iti amin nga Israel.
Ket isu kinunana, Naimbag: siac makisinggalutacto kenca; ngem maysa a banag ti sapulec kenca: nga isu, a sica dicanto cumita iti rupac, malacsid no sica yegmo nga umuna ni Micol nga anac a babai ni Saul, intono umaymo kitaen ti rupac.
Ket ni David nangibaon cadagiti babaonen ken Isboset, nga anac ni Saul, a kinunana, Yawatmo caniac ni asawac a Micol, isu nga inasawac a gapu iti sangagasut nga akinsango a cudil dagiti Filisteos.
Ket ni Isboset nagbaon, ket isu ti innalana ken asawana a Falatiel, nga anac ni Lais.
Ket ni asawana napan kimmuyog kencuana, a nagsangsangit a nagnagna ket simmurot kencuana inggana iti Bajurim
Idin ni Abner kinunana kencuana, Incan agsublica: ket isu nagsubli.
Ket ni Abner adda pinaibagana cadagiti lallacay ti Israel, a kinunana, Iti nalabes a tiempo binirucyo ni David nga agari cadacayo:
Ita ngarud isu ti aramidenyo; ta ni Jehova nagsao idi iti maipapan ken David, a kinunana, Gapu iti ima ni David nga adipenco isalacanconto ti ilic nga Israel iti ima dagiti Filisteos, ken iti ima dagiti amin a cabusorna.
Ket ni Abner insaona met cadagiti lapayag ti Benjamin: ken casta met a ni Abner napanna insao cadagiti lapayag ni David idiay Hebron ti isu-amin a maipagarup a naimbag iti Israel, ken iti amin a balay ni Benjamin.
Iti casta immay ni Abner ken David idiay Hebron, ket caduana dagiti duapulo a lallaki
Ket ni David nagaramid iti rambac a maipaay ken Abner ken cadagiti lallaki a naicuyog idi kencuana.
Ket ni Abner kinunana ken David, Tumacderacto ket innacto, ket ummongecto ken apoc nga ari ti isu-amin nga Israel, tapno makitulagda coma kenca, ket sica agarica coma iti isu-amin a pagayatan ta cararuam
Ket ni David pinalubosanna ni Abner; ket isu napan a sitatalna.
Ket, adtoy, dagiti ad-adipen ni David agraman ken ni Joab naggapuda iti maysa a panangraut, ket nangicuyogda cadacuada ti dackel a sinamsam: ngem ni Abner awanen idi ken David idiay Hebron; ta isu pinalubosanna, ket isu napan a sitatalna.
Ket idi a simmangpet ni Joab ken amin ti buyot nga adda idi kencuana, imbagada ken Joab, a nacuna, Ni Abner nga anac ni Ner immay iti ari, ket isu pinalubosanna, ket isu napan a sitatalna.
Idin ni Joab immay iti ari, ket kinunana, Ania ti inaramidmo
adtoy, immay ni Abner kenca; apayapay nga isu pinagawidmo, ket isu napan a sitatalna?
Ammoem a ni Abner nga anac ni Ner, nga immay a mangallilaw kenca, ken mangammo iti ruaram ken sercam, ken mangammo iti isu-amin nga ar-aramidem.
Ket idi a ni Joab rimmuar a naggapu ken David, nangibaon cadagiti babaonen ken ni Abner, ket isuda ti nangisubli kencuana nanipud iti bubon ti Sira: ngem ni David saanna a naammoan.
Ket idi a ni Abner nagsubli iti Hebron, ni Joab isu ipacnina aginggana iti tengnga ti ruangan tapno makisao kencuana a sililimed, ket isu sinugatna sadiay iti bagina, iti casta natay, a maipuon iti dara ni Asael a cabsatna.
Ket iti calpasanna, idi a ni David nangngegna, kinunana, Siac ken ti pagariac awanancami iti basol iti saclang ni Jehova iti agnanayon a maipanggep iti dara ni Abner nga anac ni Ner:
Agtinnag coma iti rabaw ti olo ni Joab, ken iti amin a balay ni amana; ket saan coma nga agcurang iti balay ni Joab ti tao nga aglac-am iti panagtotot, wenno agcucutel, wenno magmagna coma a sisasarucod, wenno mapasag coma iti campilan, wenno macurcurangan iti taraon.
Casta ti panangpapatay da Joab ken Abisai a cabsatna ken ni Abner, agsipud ta isu pinapatayna idi ni Asael a cabsatda idi gubat sadi Gabaon.
Idin ni David kinunana ken Joab, ken iti amin a tattao nga adda idi kencuana, Ray-abenyo dagita pagan-anayyo, ket agbarikescayo cadagiti nakersang a lupot, ket agdung-awcayo iti una ni Abner
Ket ni ari David simmurot iti lungon.
Ket intabonda ni Abner idiay Hebron: ket ti ari inngatona ti timecna, ket nagsangit iti tanem ni Abner; ket isu-amin dagiti tattao nagsangitda.
Ket ti ari nagdung-aw gapu ken Abner, ket kinunana, 
Matay coma ni Abner a cas la iti ipapatay ti maysa a maag?
Dagiti im-imam saanda a naparautan, uray dagiti sacsacam saanda a nacawaran: 
Cas la lalaki a napasag iti saclang dagiti annac ti kinadangkes, casta ti pannacapasagmo
Ket isu-amin dagiti tattao nagsangitda manen a maipapan kencuana.
Ket isu-amin dagiti tattao immayda a mangpacan ken David iti tinapay idi nga aldaw pay laeng; ngem ni David insapatana, a kinunana, Casta coma ti aramiden caniac ti Dios, ken ad-adda pay met coma, no siac ramanac ti tinapay, wenno iti sabali, agingga iti ilelennec ti init.
Ket isu-amin dagiti tattao nadlawda, ket nacaay-ayo cadacuada; ta isu-amin nga inaramid ti ari inay-ayona amin dagiti tattao.
Iti casta amin dagiti tattao ken amin pay nga Israel naammoanda idi nga aldaw, a saan a naggapu iti ari ti pannacapapatay ni Abner nga anac ni Ner.
Ket ti ari kinunana cadagiti adipenna, Dicayo ammo aya nga iti daytoy nga aldaw napasag iti Israel ti maysa a pangolo ken natan-oc a lalaki?
Ket iti daytoy nga aldaw nacapuyac, nupay ariac a napulotan; ket dagitoy a lallaki nga annac ni Sarvia, natangkenda unay caniac: ni Jehova supapacanna coma iti managaramid iti dakes iti mainugot iti kinadakesna.
Ket idi a ni Isboset, nga anac ni Saul, nangngegna a ni Abner natay idiay Hebron, dagiti imana nagbalinda a nacapuy, ken isu-amin dagiti Israelitas nariribucda.
Ket ni Isboset, nga anac ni Saul addaan idi iti dua a lallaki nga cap-capitan dagiti buyot, ti nagan ti maysa Baana, ket ti nagan ti sabali Recab, nga annac ni Remmon a Berotita, cadagiti annac ni Benjamin (ta ti Berot naibilang idi iti Benjamin:
Ket dagiti Berotias nagtalawda agingga iti Getaim, ket naggangannaetda idi sadiay agingga iti daytoy nga aldaw.)
Ket ni Jonatan nga anac ni Saul, addaan idi iti maysa nga anac a lalaki a pilay cadagiti sacsacana
Agtawen idi iti lima a tawen idi a dagiti damag immayda a maipapan ken Saul ken ni Jonatan a naggapu sadi Jezrael: ket daydi nangsisiwa kencuana isu innalana, ket nagtalaw: ket naaramid, nga idi a nagdaras a nagtalaw, a di ubing natnag, ket nagbalin a pilay
Ket ti naganna Mifiboset.
Ket dagiti annac ni Remmon a Berotita, da Recab ken Baana napanda, ket immayda iti capudot ti aldaw iti balay ni Isboset, idi nga isu agininana iti matoon.
Ket immayda sadiay iti tengnga ti balay, a casda la nangyeg iti trigo; ket isu kinabilda ti bagina; ket da Recab ken Baana a cabsatna nagtalawda.
Ket idi nga isuda immayda iti balay, idi nga isu agididda iti iddana idiay siled a pagturoganna, isu kinabilda, ken pinatayda, ket isu pinutolanda, ket innalada ti olona, ket nagnada a nagpatpatnag iti dalan ti Araba.
Ket inyegda ti olo ni Isboset ken David idiay Hebron, ket kinunada iti ari, Adtoy, ti olo ni Isboset, nga anac ni Saul, a cabusormo, a nangbiruc idi ita biagmo; ket ni Jehova imbalsanna iti daytoy nga aldaw ni apoc nga ari ken ni Saul, ken iti putotna.
Ket ni David simmungbat cada Recab ken Baana a cabsatna, nga annac ni Remmon a Berotita, ket kinunana cadacuada, Cas sibibiag ni Jehova, a nangsubbot iti cararuac iti amin a pacarigatan,
Idi a ti maysa nangibaga caniac, a cunana, Adtoy, ni Saul natay, a panpanunutenna a nangyeg iti naimbag a damag, tiniliwco, daydi ket isu pinatayco idiay Siclag, nga isu idi ti supapac nga intedco a gapu iti impadamagna.
Dinto ad-adda, no dagiti dakes a tattao pinapatayda ti maysa a tao a nalinteg idiay balayna met laeng ken iti rabaw ti iddana; a sapulecto ti darana cadagiti im-imayo, ken iccatencayo iti daga?
Ket ni David binilinna dagiti agtutubona a lallaki, ket isuda pinapatayda ida, ket pinutedda dagiti im-imada ken sacsacada, ket imbitinda ida idiay denna ti tanke sadi Hebron
Ngem innalada ti olo ni Isboset, ket intabonda iti tanem ni Abner idiay Hebron.
Idin isu-amin dagiti caputotan ti Israel immayda ken David idiay Hebron, ket nagsaoda, a kinunada, Adtoy dacami dagiti tultulangmo ken lasagmo.
Cadagiti nalabes a tiempo, idi a ni Saul nagari cadacami, sica idi ti nangidalan ti Israel a rummuar ken nangisubli: ket ni Jehova kinunana kenca, Sicanto ti pastor ti ilic nga Israel, ken sicanto ti pangolo ti Israel.
Iti casta isu-amin dagiti, lallacay ti Israel immayda iti ari idiay Hebron; ket ni ari David nagaramid cadacuada iti tulag idiay Hebron iti saclang ni Jehova: ket pinulotanda ni David nga ari iti Israel.
Ni David agtawen idi iti tallopulo a tawen idi nangrugi nga agari, ket nagari iti uppat a pulo a tawen.
Idiay Hebron nagari iti Juda iti pito a tawen ket innem a bulan; ket idiay Jerusalem nagari iti tallo pulo ket tallo a tawen iti isu-amin nga Israel ken Juda.
Ket ti ari ken isu-amin dagiti lallakina immayda iti Jerusalem a maibusor cadagiti Jebuseos, nga agnaed iti daga, isuda a nagsao ken David, a kinunada, Malacsid no sica pagtalaoem ti bulsec ken pilay, dicanto mabalin ti sumrec ditoy; a panpanunotenda, ni David dina mabalin ti sumrec ditoy.
Nupay casta ni David innalana ti sarikedked ti Sion; nga isu met laeng ti ili ni David.
Ket ni David kinunana idi iti daydi nga aldaw, Uray siasino a mangcabil iti Jebuseo, sumang-at coma agingga iti calasugan ti danum, ket cabilenna coma ti pilay ken ti bulsec, isuda a ti cararua ni David ginurana idi
Gapuna a cunada, Adda bulsec ken pilay; isu dina mabalin ti sumrec iti balay.
Ket ni David nagtaeng idiay sarikedked, ket isu ti ninaganna iti ili ni David
Ket ni David binangonna a naglawlaw nanipud Mello nga agpauneg.
Ket ni David rumang-ay idi a rumang-ay; ta ni Jehova, a Dios dagiti buybuyot adda idi kencuana.
Ket ni Hiram nga ari ti Tiro nagibaon ken David cadagiti babaonen ken cancantingen, ken alal-lawagi, ken agcavcaviti; ket isuda imbangonanda ni David iti maysa a balay.
Ket ni David naawatanna a ni Jehova ti nangpasingked kencuana nga ari iti Israel ken isu ti nangitan-oc iti pagarianna a gapu iti ilina nga Israel.
Ket ni David nangala pay cadagiti camcamalala ken assawa a taga Jerusalem, iti calpasan ti panaggapuna idiay Hebron, ket naipasngayda ken David sadiay dagiti annac a lallaki ken babbai.
Ket dagitoy dagiti nagan dagidi nayanac kencuana idiay Jerusalem: ni Sammua, ken ni Sobab, ken ni Natan, ken Salomon.
Ken ni Ibhar, ken ni Elisua, ken ni Nefeg, ken ni Jafia.
Ken ni Elisama, ken ni Eliada, ken ni Elifelet.
Ket idi a dagiti Filisteos nangngegda a pinulotanda ni David nga ari iti Israel, amin dagiti Filisteos simmang-atda a mangsapul ken David; ket ni David nangngegna, ket simmalog agingga iti sarikedked.
Ket iti casta dagiti Filisteos immayda ket nagsacnapda iti lobong ti Rafaim.
Ket ni David immuman ken Jehova, a kinunana, Innacto a maibusor cadagiti Filisteos
yawatmonto ida iti imac
Ket ni Jehova simmungbat ken David, Inca; ta pudno unay a yawatconto dagiti Filisteos ita imam.
Ket ni David immay idiay Baal-perazim, ket ni David kinabilna ida sadiay; ket kinunana, Ni Jehova binuracna dagiti cabusorco iti sangoanac, a cas la iti panagburac dagiti dandanum
Gapuna a ginaladanna iti nagan daydiay a disso iti Baal-perazim.
Ket nabatida idiay dagiti ladladawan: ket ni David ken dagiti lallakina impanawda ida.
Ket dagiti Filisteos immayda manen, ket nagsacnapda iti lobong ti Rafaim.
Ket idi a ni David immuman ken Jehova, isu kinunana, Dica sumang-at: aglicawca iti licudanda, ket umayca cadacuada iti sango dagiti moras.
Ket castoyto, intono mangngegmo ti aweng ti pannagna rabaw dagiti moras, isunton ti panaggunaymo; ta isunton ti iruruar ni Jehova iti sangoanam a mangcabil iti buyot dagiti Filisteos.
Ket ni David inaramidna iti casta, cas ni Jehova imbilinna kencuana, ket kinabilna dagiti Filisteos nanipud Gabaa agingga iti pacagtengan iti Gaza.
Ket ni David inurnongna manen dagiti isu-amin a lallaki a napili ti Israel, a tallopulo ribu.
Ket ni David timmacder, ket napan agraman amin dagiti tattao nga adda idi kencuana, nanipud iti Baal ti Juda, tapno yegda manipud sadiay ti lacasa ti Dios, nga isu ti nanaganan gapu iti Nagan, iti nagan met laeng ni Jehova dagiti buybuyot a sisasaad iti ngato dagiti querquerubin.
Ket incabilda ti lacasa ti Dios iti rabaw ti maysa a carison a baro, ket isu inyegda manipud iti balay ni Abinadab nga adda idi iti turod: ket da Oza ken Ahio, nga annac ni Abinadab, pinaguyodda ti carison a baro.
Ket isu inyegda nanipud iti balay ni Abinadab, nga adda idi iti turod, agraman ti lacasa ti Dios: ket ni Ahio napan idi iti sango ti lacasa.
Ket ni David ken isu-amin a balay ti Israel nagay-ayamda iti saclang ni Jehova cadagiti amin a kita dagiti gamigam a cayo ti parwa, ar-arpa, ken salsalterio, ken panpandereta, ken castanuelas, ken piangpiang.
Ket idi a dimtengda iti pagtagan ni Nahon, ni Oza inyunnatna ti imana iti lacasa ti Dios, ket isu ti iniggamanna; ta dagiti vacvaca nagtibcolda idi.
Ket ti pungtot ni Jehova simged a maibusor ken Oza; ket ti Dios isu kinabilna idiay a gapu iti biddutna; ket natay idiay iti denna ti lacasa ti Dios.
Ket ni David napaladingit idi, ta ni Jehova binaracna ni Oza; ket ninaganna daydiay disso iti Perez-oza, agingga iti daytoy nga aldaw.
Ket ni David nagbuteng ken Jehova iti daydi nga aldaw; ket kinunana, Casano ti yaaynanto caniac ti lacasa ni Jehova?
Iti casta ni David dina kinayat nga inyallatiw kencuana ti lacasa ni Jehova iti ili ni David; ngem ni David isu impanna iti balay ni Obed-edom a Geteo.
Ket ti lacasa ni Jehova nabati idi idiay a balay ni Obed-edom a Geteo iti tallo a bulan: ket ni Jehova binendecionanna ni Obed-edom, ken iti isu-amin a balayna.
Ket naibaga ken David nga ari, a nacuna, Ni Jehova binendicionanna ti balay ni Obed-edom, ken iti isu-amin a cucuana, a gapu iti lacasa ti Dios
Ket ni David napan, ket innalana ti lacasa ti Dios nanipud iti balay ni Obed-edom agingga iti ili ni David a binuyog ti ragsac.
Ket idi a casta, idi a dagiti nagawit iti lacasa ni Jehova nacapagnada iti innem a caaddang, nangidatonda iti maysa a vaca ken maysa nga urbon a nalucmeg.
Ket ni David nagsala iti amin a pigsana iti sango ni Jehova: ket ni David nagcawes iti maysa nga efod a lienzo.
Iti casta ni David ken amin ti balay ti Israel inyegda ti lacasa ni Jehova a binuyog dagiti dirdir-i ken timec ti tangguyob.
Ket idi a casta, idi a ti lacasa ni Jehova immay iti ili ni David, a ni Micol nga anac a babai ni Saul kimmita nanipud iti tawa, ket nakitana ni ari David nga aglaglagto ken agsalsala iti sango ni Jehova: ket isu inuyawna iti pusona.
Ket inyegda ti lacasa ni Jehova, ket insaadda iti lugarna iti tengnga ti tolda a ni David binangonna idi nga agpaay kencuana; ket ni David nagidatag iti daton a mapuuran ken datdaton ti cappia iti saclang ni Jehova.
Ket idi a ni David nalpasna ti nagidatag iti daton a mapuuran ken datdaton ti cappia, binendicionanna ti ili iti nagan ni Jehova dagiti buybuyot.
Ket binunonganna iti isu-amin nga umili, iti isu-amin a caadu met laeng ti Israel, cadagiti lallaki ken babbai a padapada, iti tunggal maysa, maysa a bukel a tinapay, ken maysa nga apag ti lasag, ken maysa a catipkel dagiti uvas a napakebbet
Iti casta isu-amin dagiti tattao nagawid tunggal maysa iti balayna.
Idin ni David nagsubli nga mangbendicion iti sangacabbalayanna
Ket ni Micol nga anac ni Saul rimmuar a simmabet ken David, ket kinunana, Amangan a nagdayag idi iti daytoy nga aldaw ti ari ti Israel, a naglucas kencuana met laeng iti daytoy nga aldaw cadagiti matmata dagiti tagabu a babbai dagiti ad-adipenna, a cas la maysa cadagiti ubbaw a tattao aglucais nga awanan bain!
Ket ni David kinunana ken Micol, Isu idi iti sango ni Jehova a nangpili caniac a nangnangrona ngem ni amam, ken iti isu-amin a balayna, a dinutocnac a pangolo iti ili ni Jehova, iti Israel: gapuna nga agay-ayamacto iti sango ni Jehova.
Ket agbalinacto pay a naal-alas ngem iti daytoy, ket siac nababbabaacto pay iti saclangco met laeng: ngem cadagiti babbai a sinaom, cadacuada ad-addanto ti pannacadaydayawco.
Ket ni Micol nga anac ni Saul awanen anacna agingga iti aldaw ti ipapatayna.
Ket naaramid, idi a ti ari agnanaed idiay balayna, ket ni Jehova intedna kencuana ti talna cadagiti isu-amin a cabusorna iti aglicmut.
A ti ari kinunana ken mammadto a Natan, Kitaem ita, siac agnaedac iti balay a kinantingenan, ngem ti lacasa ni Jehova agnaed iti uneg dagiti bengbeng.
Ket ni Natan kinunana iti ari, Inca, aramidem amin dayta nga adda ita pusom; ta ni Jehova adda kenca.
Ket naaramid idi met laeng a rabii, a ti sao ni Jehova immay ken Natan, a kinunana,
Inca ket cunaem ken adipenco a David, Castoy ti cuna ni Jehova, Sica mangaramidcanto iti balay a maipaay caniac a pagtaengac?
Ta saanac a nagnaed iti maysa a balay nanipud iti aldaw a panangaonco cadagiti annac ti Israel idiay Egipto agingga iti daytoy nga aldaw met laeng, no di ket nagnaac iti tolda ken iti tabernaculo.
Cadagiti isu-amin a luglugar a nakipagnaac cadagiti isu-amin nga annac ti Israel, nangisaoac aya ti maysa a balicas iti uray asinoman cadagiti caputotan ti Israel, a nangibilinac a mangipaarab iti ilic nga Israel, a kinunac, Apayapay didac imbangonan iti balayco a kinantingenan?
Gapuna ita daytoy ti cunaemto ken adipenco a David, Castoy ti cuna ni Jehova dagiti buybuyot, Siac innalaca nanipud iti pagaponan ti carnero, nanipud iti pagsarsarunoan iti carcarnero, tapno sica ti pangolo iti ilic, nga Israel;
Ket addaac idi kenca iti uray sadino a napnapanam, ket iti sangoanam kineltayco amin dagiti cabusormo; ket pinagbalinca a nagan a dackel, a cas iti nagan dagiti dadackel, nga addada ditoy daga.
Ket itudingconto ti maysa a lugar a maipaay iti ilic nga Israel, ket imulacto ida, tapno agnaedda coma iti lugarda met laeng ket dida coma mayallatiwen; iti uray caano dagiti annac ti kinadakes didanto parigatenen ida, a cas la idi unana,
Ken cas nanipud iti aldaw a panangbilinco cadagiti agoc-ocom iti ilic nga Israel; ken aramidecto kenca ti inana cadagiti isu-amin a cabusormo
Casta met a ni Jehova ibagana kenca a ni Jehova yaramidannacanto iti maysa a balay.
Intono dagiti al-aldawmo naturposdan, ket makiturogcanto cadagiti ammam, bangonecto ti putotmo a sumaruno kenca, isu nga agtaudto ita tianmo; ket pasingkedacto ti pagarianna.
Isu mangbangonto iti balay a maipaay iti naganco; ket pasingkedacto iti agnanayon ti trono ti pagarianna.
Siacto ti amana, ket isunto ti anacco: no isu agaramidto iti dakes, isu dusaecto iti sarucod dagiti lallaki, ken iti baot dagiti annac dagiti lallaki;
Ngem ti naayat a kinaimbagco dinto sumina kencuana, a cas iti panangisinac idi ken Saul, nga iniccatco idi iti sangoanam.
Ket mapatalgedanto ti balaymo ken ti pagariam iti agnanayon iti sangoanam: ti tronom mapasingkedanto nga agnanayon.
Mayalubog cadagitoy amin a sasao, ken mayalubog iti amin daytoy a parparmata, casta ti panangisao ni Natan ken David.
Idin ni ari David simrec, ket nagtugaw iti sango ni Jehova; ket kinunana, O Apo Jehova, siasinoac aya, ken ania aya ti balayco, tapno inyegnac agingga ditoy?
Ket daytoy bassit pay laeng a banag cadagita matam, O Apo Jehova; ngem saoem met iti maipapan iti balay ti adipenmo iti naunday a tiempo a mapasungad; ken daytoy pay a mayannurot iti cadawyan dagiti lallaki; O Apo Jehova!
Ket ania pay ti mabalin a saoen ni David kenca
ta sica ammom ti adipenmo, O Apo Jehova.
Gapu iti saom, ken mayalubog ita pusom met laeng, inaramidmo daytoy a kinadackel, tapno isu ti ipacaammom iti adipenmo.
Gapuna a sica nadayagca, O Jehova a Dios: agsipud ta awan ti sabali a cas kenca, awan ti siasinoman a Dios iti lacsidmo, a mayalubog iti isu-amin a nangnangegmi babaen cadagiti lapayagmi.
Ket ania ti maysa a nacion nga adda iti daga a cas iti ilim, nga ti Israel met laeng, isu a napanan ti Dios a nangsubbot a maipaay kencuana met laeng a maysa nga ili, ket isu naaramid a maysa a nagan, ken naaramid dagiti dadackel a banag a gapu kenca, ken dagiti nacakigkigtot a banag a gapu iti dagam, iti sango ti ilim, a sinubbotmo a maipaay kenca nanipud Egipto, nanipud cadagiti nacion ken cadagiti didiosda?
Ket sica binangonmo a maipaay kenca met laeng ti ilim nga Israel tapno isu ti ilim nga agnanayon; ket sica, Jehova, nagbalinca a Diosda.
Ket ita, O Jehova a Dios, ti sao nga insaom maipapan iti adipenmo, ken maipapan iti balayna, isu pasingkedam iti agnanayon, ket aramidem coma a cas iti insaom.
Ket madayaw coma ti naganmo iti agnanayon, a cunaen, Ni Jehova dagiti buybuyot isu ti Dios ti Israel; ket ti balay ni adipenmo a David mapatibkerto iti saclangmo.
Ta sica, O Jehova dagiti buybuyot, a Dios ti Israel impaltiingmo iti adipenmo, a cunam, Siac ibangonancanto iti maysa a balay: gapuna a ti adipenmo napataud iti pusona a mangicararag kenca iti daytoy a cararag.
Ket ita, O Apo Jehova, sica ti Dios, ket dagiti sasaom pudnoda, ket incarim daytoy naimbag a banag iti adipenmo:
Gapuna ita, a maay-ayoca coma a mangbendicion iti balay ti adipenmo, tapno agnanayon coma nga agtaeng iti sangoanam; ta sica, O Apo Jehova, insaom idi; ket babaen ti pammendicionmo mabendicionan coma ti balay ti adipenmo iti agnanayon.
Iti calpasan daytoy naaramid a ni David kinabilna dagiti Filisteos, ket pinarucmana ida; ket ni David innalana ti rienda ti ina nga ili iti ima dagiti Filisteos.
Ket isu kinabilna met ti Moab, ket rinucodna ida iti maysa a pagrucod a tali, pinagiddana ida iti daga; ket isu nangrucod iti namindua carucod a mapapatay, ken ti apag-isu a sangcarucod nga agbiag
Ket dagiti Moabitas nagbalinda nga ad-adipen ni David, ken nangyegda iti buis.
Casta met a ni David kinabilna ni Adadezer nga anac ni Rehob, nga ari ti Soba, idi nga isu napanna subboten ti pagturayanna idiay Carayan.
Ket ni David nangala cadacuada iti sangaribu ket pito gasut a nagcacabayo, ken duapulo a ribu a tattao a nagnagna; ket ni David pinasatanna dagiti amin a cabcabayo nga agguyud ti lugan: ngem nangitidda cadagidiay iti maipaay iti sangagasut a lugan.
Ket idinto a dagiti Sirios ti Damasco immayda a mangtulong ken Adadezer nga ari ti Soba, ni David nangcabil cadagiti Sirios iti duapulo ket dua a ribu a lallaki.
Sa nangicabil ni David iti buyot nga agaywan idiay Siria ti Damasco; ket dagiti Sirios nagbalinda nga ad-adipen ni David, ket nangyegda ti buis
Ket ni Jehova intedna ti panagballigi ken David iti uray sadinoman a napananna.
Ket ni David innalana dagiti calcalasag a balitoc, nga adda idi cadagiti ad-adipen ni Adadezer, ket inyegna ida idiay Jerusalem.
Ket idiay Beta, ken idiay Beerot, nga il-ili ni Adadezer, ni ari David innalana ti napalalo a caadu ti gambang.
Ket idinto a ni Toi nga ari ti Emat nangngegna a ni David kinabilna amin dagiti buyot ni Adadezer,
Idin ni Toi imbaonna ni Joram nga anacna a lalaki ken ari David, a mangcablaaw kencuana, ken mangbendicion kencuana, agsipud ta nakigubat a maibusor ken Adadezer ket isu kinabilna: ta ni Adadezer nakigubgubat ken ni Toi
Ket ni Joram nangicuyog cadagiti al-alicamen a pirac, ken al-alicamen a balitoc, ken al-alicamen a gambang:
Dagitoy met ni ari David impaayna ken Jehova, agraman ti pirac ken balitoc nga impaayna idi a nagtaudda cadagiti isu-amin a nasnacion a pinarmecna;
Naggapu iti Siria, ken iti Moab, ken cadagiti annac ni Ammon, ken cadagiti Filisteos, ken iti Amalec, ken iti nasamsam ken Adadezer, nga anac ni Rohob, nga ari ti Soba.
Ket ni David napadayawan ti naganna idi nagsubli a naggapu iti nangcabilanna cadagiti Sirios idiay Lobong ti Asin, cadagiti sangapulo ket walo a ribu a lallaki met laeng.
Ket isu nangicabil cadagiti buyot nga agbantay idiay Edom; cadagiti isu-amin nga Edom nangicabil cadagiti agbantay a buyot, ket isu-amin dagiti Edomitas, nagbalinda nga ad-adipen ni David
Ket ni Jehova intedna ti panagballigi ken David iti uray sadinoman a napnapananna.
Ket ni David nagari iti isu-amin nga Israel; ket ni David tinungpalna ti kinajusticia ken kinalinteg iti isu-amin nga ilina.
Ket ni Joab nga anac ni Sarvia, isu idi ti pangolo ti buyot, ket ni Josafat nga anac ni Ahilud isu idi ti registrador;
Ket ni Sadoc nga anac ni Ahitub, ken ni Ahimelec nga anac ni Abiatar, isuda idi dagiti papadi, ket ni Saraia isu idi ti escriba;
Ket ni Banahia nga anac ni Joiada isu idi ti pangolo dagiti Cereteos ken dagiti Feleteos; ket dagiti annac a lallaki ni David isuda idi dagiti cangatoan a ministro.
Ti caasi ni David ken Mifiboset.
Ket ni David kinunana, Adda pay asinoman a natda iti balay ni Saul, tapno iparangco coma kencuana ti caasi a maipuon ken Jonatan?
Ket adda idi maysa nga adipen idiay balay ni Saul, a ti naganna Siba, ket isu inayabanda a napan ken David; ket ti ari kinunana kencuana, Sica ni Siba
Ket isu kinunana, Ti adipenmo isu.
Ket ti ari kinunana, Awan la ti uray siasino iti balay ni Saul, tapno siac iparangco coma ti caasi ti Dios kencuana
Ket ni Siba kinunana iti ari, Adda pay la maysa a pilay dagiti sacsacana nga anac a lalaki ni Jonatan.
Ket ti ari kinunana kencuana, Sadino ti yanna
Ket ni Siba kinunana iti ari, Adtoy, adda idiay balay ni Maquir nga anac a lalaki ni Amiel, sadi Lodebar.
Idin ni David nagbaon, ket isu innalana idiay balay ni Maquir nga anac ni Amiel, nanipud Lodebar.
Ket ni Mifiboset, nga anac a lalaki ni Jonatan, nga anac ni Saul, immay ken David, ket impaclebna iti rupana, ket nagrucbab
Ket ni David kinunana, Mifiboset
Ket isu simmungbat, Adtoy, ti adipenmo!
Ket ni David kinunana kencuana, Saanca coma nga agbuteng; ta siac pudno nga iparangarangconto kenca ti caasi a gapu ken ni Jonatan nga amam, ket isublicto kenca dagiti amin a dagdaga ni Saul nga amam; ket mangancanto a canayon iti taraon iti lamesaanco.
Ket isu nagrucbab, a kinunana, Ania aya ti adipenmo, tapno kitaem coma ti maysa a natay nga aso a cas caniac?
Idin ti ari inayabanna ni Siba, nga adipen ni Saul, ket kinunana kencuana, Isu-amin daydiay a cucua ni Saul ken iti isu-amin a balayna intedcon ida iti anac ni apom.
Sica ngarud talonemto ti daga a maipaay kencuana, sica, ken dagiti annacmo, ken dagiti ad-adipenmo; ket sica yegmonto dagiti bungbunga, tapno ti anac ni apom addaanto iti taraon a canen: ngem ni Mifiboset nga anac daydi apom manganto iti taraon nga agnanayon iti lamesaanco
Ket ni Siba adda idi sangapulo ket lima nga annacna a lallaki ken duapulo nga ad-adipenna.
Idin ni Siba kinunana iti ari, Cas mayalubog iti isu-amin nga imbilin ni apoc nga ari iti adipenna, casta ti aramidento ti adipenmo
Iti maipapan ken Mifiboset, kinuna di ari, isu manganto iti lamesaanco, a cas la maysa cadagiti annac a lallaki ti ari.
Ket ni Mifiboset addaan idi iti maysa nga anac a lalaki a bumaro, a ti naganna Mica
Ket isu-amin nga agnaed idiay balay ni Siba isuda idi dagiti ad-adipen ni Mifiboset.
Casta ti panagnaed ni Mifiboset idiay Jerusalem, ta nangan a cancanayon iti lamesaan ti ari
Ket isu napilay nga agpada dagiti sacsacana.
Iti calpasan daytoy naaramid a ti ari dagiti annac ni Ammon natay, ket ni Hanon nga anacna nagari iti saadna.
Ket ni David kinunana, Iparangconto iti caasi ken ni Hanon nga anac ni Naas, a cas la ni amana imparangna caniac ti caasi
Iti casta ni David imbaonna dagiti ad-adipenna a mangliwliwa kencuana a maipanggep ken ni amana
Ket dagiti ad-adipen ni David napanda iti daga dagiti annac ni Ammon.
Ngem dagiti pangoloen dagiti annac ni Ammon kinunada ken Hanon nga apoda, Pagarupem a ni David padayawanna ni amam, iti panangibaonna cadagiti mangliwliwa kenca
saan aya nga ni David imbaonna kenca, dagiti ad-adipenna a mangsukimat iti ili, ken mangsiim, tapno rebbaenna?
Idin ni Hanon innalana dagiti ad-adipen ni David, ket kiniskisanna ti caguddua ti imingda, ket pinutedna dagiti cawcawesda a ginudua, iti padingpadingda met laeng, ket pinagawidna ida.
Idinto nga imbagada ken David, isu nagbaon ti nangsabet cadacuada; agsipud ta dagiti lallaki naibabainda iti casta unay
Ket ti ari kinunana, Agtactaccayo idiay Jerico agingga iti tumubo dagita imingyo, ket calpasanna agawidcayto.
Ket idi a nakita dagiti annac ni Ammon nga isuda nagbalinda a nacarurod ken David, dagiti annac ni Ammon nagbaonda ken nanangdanda cadagiti Sirios idiay Rehob, ken cadagiti Sirios idiay Soba, a duapulo a ribu a lallaki a magmagna, ken iti ari ti Maaca agraman sangaribu a tattaona, ken dagiti lallaki a taga Is-tob a sangapulo ket dua a ribu a lallaki.
Ket idi a nangngeg ni David, imbaonna ni Joab, ken amin a buyot dagiti mamaingel a lallaki.
Ket dagiti annac ni Ammon rimmuarda, ket inornosda ti gubat iti pagsercan ti ruangan: ket dagiti Sirios a taga Soba ken taga Roob, ken dagiti lallaki ti Is-tob ken Maaca, addada idi a sangsangcatipon idiay away.
Idinto ngarud a ni Joab nakitana a ti gubat naisaaden a maibusor kencuana iti sango ken licudanna, nangpili cadagiti napili a lallaki ti Israel, ket inornosna ida a maibusor cadagiti Sirios:
Ket ti natda cadagiti tattao inyawatna iti ima ni Abisai a cabsatna; ket inornosna ida a maibusor cadagiti annac ni Ammon.
Ket kinunana, No dagiti Sirios napigsadanto unay caniac, sica tulongannacto ngarud; ngem no dagiti annac ni Ammon napigsadanto unay kenca ngarud umayacto ket tulonganca.
Umingelca a naimbag, ket aglallakita a maipaay iti ilitayo, ken maipaay cadagiti il-ili ti Diostayo: ket ni Jehova aramidenna coma daydiay a pagarupenna a naimbag.
Idin da Joab ken dagiti tattao nga adda idi kencuana rimmangepda iti gubat a maibusor cadagiti Sirios: ngem nagtalawda iti sangona.
Ket idi a dagiti annac ni Ammon nakitada a dagiti Sirios napagtalawda, nagtalawda met iti sango ni Abisai, ket simrecda iti ili
Idin ni Joab nagsubli a naggapu cadagiti annac ni Ammon, ket immay iti Jerusalem.
Ket idi a dagiti Sirios nakitada nga isuda naicabilda iti dacdakes iti sango ti Israel naguornongda a nagtitipon.
Ket ni Adadezer nagbaon, ket innalana dagiti Sirios nga addada idi iti ballasiw ti Carayan: ket isuda immayda idiay Helam, agraman ni Sobac a capitan ti buyot ni Adadezer iti unada.
Ket naibaga ken David: ket inurnongna amin nga Israel, ket bimmallasiw iti Jordan, ket immay iti Helam
Ket dagiti Sirios naguornongda a maibusor ken David, ket nakigubatda kencuana.
Ket dagiti Sirios nagtalawda iti sango ti Israel; ket ni David nangpapatay cadagiti Siros dagiti lallaki ti pito gasut a luglugan, ken upat a pulo ribu a tattao a nagcacabayo, ket kinabilna ni Sobach a capitan ti buyotda, ket iti casta natay sadiay.
Ket idi a dagiti isu-amin nga ar-ari nga ad-adipen idi ni Adadezer nakitada nga isuda naisaadda iti dacdakes iti sango ti Israel, nakicappiada iti Israel, ket nagservida cadacuada
Iti casta uray caano dagiti Sirios nagbutengdan a nangtulong cadagiti annac ni Ammon.
Ket naaramid idi iti panagsucat ti tawen, idi tiempo, a dagiti ar-ari rumuarda iti gubat, a ni David imbaonna ni Joab, ken dagiti ad-adipenna a caduana, ken isu-amin nga Israel; ket dinadaelda dagiti annac ni Ammon, ket linacubda ti Rabba
Ngem ni David nagbati idiay Jerusalem.
Ket naaramid iti malem, nga idi a ni David bimmangon iti iddana, ket nagnagna iti pangatepan ti balay ti ari: ket nanipud iti pangatepan nakitana ti maysa a babai nga agdigdigus; ket ti babai naimnas unay ti langana.
Ket ni David nagbaon ket nagsaludsod a gapu iti daydi a babai
Ket maysa ti nagcuna, Daytoy saan aya a ni Bat-seba, nga anac a babai ni Eliam, nga asawa ni Uria a Jetteo?
Ket ni David nangibaon cadagiti babaonen, ket isu innalana; ket di babai simrec iti yanna, ket ni David nakicaidda kencuana (ta di babai nadalusanen iti kinarugitna); ket isu nagsubli iti balayna.
Ket ti babai nagsicug; ket nagbaon, ket imbagana ken David, ket kinunana, Siac masicugac.
Ket ni David nagbaon ken ni Joab, a kinunana, Ibaonmo caniac ni Uria a Jetteo
Ket ni Joab imbaonna ni Uria ken David.
Ket idi a ni Uria immay kencuana, ni David nagsaludsod kencuana no casano ti inaramid ni Joab, ken no casano ti pannagna dagiti tattao, ken no casano ti irarang-ay ti gubat.
Ket ni David kinunana ken Uria, Sumalogca iti balaymo, ket buggoam dagita sacsacam
Ket ni Uria rimmuar idiay balay ti ari, ket simmurot kencuana ti sagut a canen a naggapu iti ari.
Ngem ni Uria naturog iti ruangan ti balay ti ari a caduana dagiti amin nga ad-adipen ni apona, ket saan a simmalog iti balayna.
Ket idi nga imbagada ken David, a kinunada, Ni Uria saan a simmalog idiay balayna
Ni David kinunana ken Uria, Saanca a naggapu iti maysa a pannagna
apayapay ngarud a dica sumalog iti balaymo?
Ket ni Uria kinunana ken David, Ti lacasa, ken ti Israel, ken ti Juda, agnaedda cadagiti calcalapaw, ket ni apoc a Joab, ken dagiti ad-adipen ni apoc naipacarsoda iti napanayag nga away; ket siac ngarud sumrecacto iti balayco, tapno manganac ken uminumac, ken tapno makicaiddaac ken asawac
cas sibibiagca, ken cas sibibiag ta cararuam, siac diacto aramiden daytoy a banag.
Ket ni David kinunana ken Uria, Agtactacca pay ditoy iti daytoy nga aldaw, ket intono bigat palubusancanto a pumanaw
Iti casta ni Uria nagbati idiay Jerusalem iti daydi nga aldaw, ken iti sumaganad nga aldaw.
Ket idin a ni David naayabanna, isu pinacanna ken pinainumna iti sangona; ket isu binartecna: ket iti malem rimmuar nga agidda iti iddana a caduana dagiti ad-adipen ni apona, ngem saan a simmalog iti balayna.
Ket naaramid iti bigat, a ni David nangsurat iti maysa a surat ken ni Joab, ket isu ti imbaonna iti ima ni Uria.
Ket insuratna idi surat, a kinunana, Isaadmo ni Uria iti sango ti nainget a gubat, ket panawanyo tapno isu macabil coma, ket matay.
Ket naaramid idi, nga idinto a ni Joab pinabantayanna ti ili, nga isu insaadna ni Uria iti disso a pagaammona a yan idi dagidi mamaingel a lallaki.
Ket dagiti lallaki ti ili rimmuarda, ket nakigubatda ken Joab: ket dagiti dadduma cadagiti tattao napasagda, cadagiti ad-adipen met laeng ni David; ket ni Uria a Jetteo natay met.
Idin ni Joab nagbaon ket imbagana ken David dagiti isu-amin a banag a maipanggep iti gubat.
Ket imbilinna idi naibaon, a kinunana, Intono magibusam nga ibaga dagiti amin a banag a maipanggep iti gubatan.
Isunto a no ti lucsaw ti ari bumara, ket cunaennanto kenca, Apayapay nga immasidegcayo unay iti ili a nakigubat
dicayo ammo aya nga agpanada manipud iti bacud?
Siasino ti nangcabil ken Abimelec nga anac ni Jerubaal
saan aya a nangitupac di maysa a babai nanipud iti bacud iti maysa nga akinngato a bato ti gilingan, iti casta isu natay idiay Tebes
apayapay a dimmanoncayo iti bacud
ngem cunaemtomet, Ni adipenmo nga Uria a Jetteo natay.
Iti casta ti naibaon napan, ket immay ket impamatmatna ken David ti isu-amin a nangibaonan ni Joab kencuana.
Ket ti naibaon kinunana ken David, Dagiti lallaki nangatiwda a maibusor cadacami, ket rimmuarda cadacami iti away, ket dacami inatiwmi ida met laeng agingga iti pagsercan ti ruangan.
Ket dagiti panaan nagpanada cadagiti adipenmo nanipud iti bacud; ket natay dagiti dadduma cadagiti adipen ti ari, ket natay met ni adipenmo nga Uria a Jetteo.
Ket ni David kinunana idi naibaon, Castoy ti cunaemto ken Joab, Dica coma palubosan a daytoy a banag paglidayennaca, ta ti campilan mamucaw iti maysa a cas iti sabali; papigsaem ti pananggubatmo a maibusor iti ili, ket isu rebbaem: ket umingelca kencuana.
Ket idi a ti asawa ni Uria nangngegna a ni Uria nga asawana natay, nagdung-aw a gapu ken asawana.
Ket idi nalpas ti dung-aw, ni David nagbaon ket isu innalana nga inyeg iti balayna, ket isu nagbalin nga asawana, ket nangipasngay kencuana iti maysa nga anac a lalaki
Ngem ti banag nga inaramid ni David pinagrurodna ni Jehova.
Ket ni Jehova imbaonna ken David ni Natan
Ket isu immay kencuana, ket kinunana kencuana, Adda idi dua a lallaki iti maysa nga ili; ti maysa nabacnang, ket ti maysa napanglaw.
Ket ti nabacnang a lalaki addaan iti aglablabes a caadu dagiti pangpangen ken ar-arban;
Ngem ti napanglaw a lalaki awanan iti aniaman, no di laeng ti may-maysa a bassit a cordero a cabayan, a ginatangna idi ken tinarakenna: ket dimmackel a naibuyog kencuana, ken cadagiti annacna; nangan iti canenna met laeng, ken imminum iti tagayanna, ken nagidda iti barucongna, ket isu idi kencuana ti cas maysa nga anac a babai.
Ket maysa nga agpagpagna immay iti nabacnang a lalaki, ket isu inliclicna ti panangalana cadagiti pangenna, ken cadagiti arbanna, tapno isaganana a maipaay iti daydi agpagpagna nga immay kencuana, ngem innalana di cordero daydi napanglaw a lalaki, ket isu ti insaganana a maipaay iti lalaki nga immay kencuana.
Iti casta ti pungtot ni David simged unay a maibusor idi a lalaki; ket kinunana ken Natan, Cas ni Jehova sibibiag, ti lalaki a nangaramid iti daytoy maicari a matay.
Ket isu isublinanto ti cordero iti maminpat, agsipud ta isu inaramidna daytoy a banag, ken agsipud ta awanan laeng idi iti caasi.
Ket ni Natan kinunana ken David, Sica daydi a lalaki
Castoy ti cuna ni Jehova, a Dios ti Israel, Siac pinulotanca nga agari iti Israel, ket inispalca iti ima ni Saul;
Ket intedco kenca ti balay ni apom, ken dagiti assawa ni apom ita barucongmo; ken intedco kenca ti balay ti Israel ken ti Juda; ket no dagita bassitda coma unay siac inayonconto ti castoy ken casdiay a banag.
Apayapay a linaismo ti sao ni Jehova iti panangaramidmo iti daytoy a dakes iti imatangna
Sica kinabilmo ni Uria a Jetteo iti campilan, ket innalam ni asawana tapno asawaem, ket isu pinataymo iti campilan dagiti annac ni Ammon.
Gapuna ita dinto umadayu ti campilan iti balaymo iti uray caanoman, ta linaisnac, ket innalam ti asawa ni Uria a Jetteo, tapno asawaem.
Castoy ti cuna ni Jehova, Adtoy, a bangonecto ti dakes a maibusor kenca nga agtaud iti balaymo met laeng; ket alaecto dagiti assawam iti saclang dagiti matam, ket itedco ida iti caarrubam, ket isu makicaiddanto cadagiti assawam iti imatang daytoy nga init.
Ta sica inaramidmo iti nalmeng: ngem siac aramidecto daytoy a banag iti saclang ti isu-amin nga Israel, ken iti imatang ti init.
Ket ni David kinunana ken Natan, Nagbasolac a maicaniwas ken Jehova
Ket ni Natan kinunana ken David, Casta met ni Jehova iniccatna ti basolmo; dicanto matay.
Nupay casta, agsipud ta iti daytoy nga aramid nangtedca iti gapu cadagiti cabusor ni Jehova tapno agtabbaawda, castamet ti anac a lalaki a mayanac kenca matayto a di bumurong.
Ket ni Natan nagsubli iti balayna
Ket ni Jehova kinabilna daydi ubing a lalaki a daydi asawa ni Uria impasngayna ken David, ket masakit idi unay.
Ni David ngarud nagdawat iti Dios a maipuon iti ubing; ket nagayunar ni David ket simrec, ket amin a rabii siiidda iti daga.
Ket timmacder dagiti lallacay ti balayna, ket nagtacderda iti sikiganna, tapno pabangonenda iti daga; ngem isu nagmadi, saan met a nakicaan cadacuada iti tinapay.
Ket naaramid iti maicapito nga aldaw a ti ubing natay
Ket dagiti ad-adipen ni David nagbutengda a nangibaga kencuana a ti ubing natayen, ta kinunada, Adtoy nga idi ti ubing adda pay laeng a sibibiag, insaotayo kencuana, ket dina kinayat a dinengngeg ti timectayo; casanonto ngarud ti kpanagtuocna, no ibagatyo kencuana a ti ubing natayen!
Ngem ni David idi a nakitana dagiti ad-adipenna nga agdadayamudomda ni David naawatanna a ti ubing natayen; ket ni David kinunana cadagiti ad-adipenna, Natayen ti ubing
Ket isuda kinunada, Natayen.
Idin ni David bimmangon iti daga, ket nagbuggo, ket nagsapsapo, ket sinuctanna ti pagan-anayna; ket simrec iti balay ni Jehova, ket nagcararag; sa immay iti balayna met laeng; ket idi a dimmawat incabilda iti sangona ti tinapay, ket isu nangan.
Idin dagiti ad-adipenna kinunada kencuana, Ania daytoy a banag nga inaramidmo
sica nagayunarca ken nagsangitca a gapu iti ubing, idi nga adda a sibibiag; ngem idi a ti ubing natayen, bimmangonca ken nanganca iti tinapay.
Ket isu kinunana, Bayat ti panagbiag pay laeng ti ubing, nagayunarac ken nagsangitac: ta kinunac, Asino ti macaammo a ni Jehova dinto mangngaasi caniac, nga agbiag coma ti ubing?
Ngem ita natayen, ania pay laeng ti pagayunarac
isu mabalinconto pay la a pagsublien manen
siac innacto kencuana, ngem isu dinto sumubli caniacon.
Ket ni David liniwliwana ni Batseba nga asawana, ket simrec kencuana, ket nakicaidda kencuana, ket nangipasngay iti maysa nga anac a lalaki, ket ninaganna iti nagan a Salomon
Ket ni Jehova isu inayatna;
Ket nagbaon iti ima ni Natan a mammadto; ket ninaganna iti nagan a Jedidia, a gapu ken ni Jehova.
Nupay casta ni Joab nakigubat a maibusor iti Rabba dagiti annac ni Ammon, ket innalana ti ili a naarian.
Ket ni Joab nangibaon cadagiti babaonen ken David, ket kinunana, Siac nakigubatac a maibusor iti Rabba; wen, innalac ti pagilian dagiti dandanum.
Gapuna ita urnongem ti matda cadagiti tattao, ket agpacarsoca a maibusor iti ili, ket alaem; di la ket ta alaec ti ili, ket mapanaganan iti naganco.
Ket ni David inurnongna dagiti amin a tattao, ket napan iti Rabba, ket nakigubat a maibusor kencuana, ket innalana.
Ket innalana ti balangat ti arida iti olona; ket ti dagsenna maysa a talento a balitoc, ket natampocan cadagiti batbato a napateg; ket naisaad idi iti olo ni David
Ket isu nangala iti sinamsam iti ili iti casta unay a nagadu.
Ket innalana dagiti umili nga adda idi kencuana, ket insaadna ida iti baba dagiti ragadi, ken baba dagiti pangor a landoc, ken baba dagiti waswasay a landoc, ket pinalasatna ida iti tengnga ti horno ti ladrillo: ket casta met ti inaramidna cadagiti isu-amin nga il-ili dagiti annac ni Ammon
Ket ni David ken isu-amin dagiti tattao nagsublida iti Jerusalem.
Ti panangpilit ni Amnon ken Tamar.
Calpasan daytoy naaramid, a ni Absalom nga anac a lalaki ni David adda idi maysa a cabsatna a babai a naimnas, a ti naganna Tamar, ket ni Amnon nga anac a lalaki ni David nagayat kencuana.
Ket ni Amnon nangricna iti casta unay nga isu nagsakit a gapu ken ni Tamar a cabsatna; agsipud ta isu ti virgen idi; ket impagarup ni Amnon a naricut ti panangaramid iti uray aniaman kencuana.
Ngem ni Amnon adda maysa a gayyemna, a ti naganna Jonadab, nga anac a lalaki ni Samma, a cabsat ni David: ket ni Jonadab lalaki a nasicap unay.
Ket isu kinunana kencuana, O anac ti ari, apayapay a cumuttongca a casta iti inaldawaldaw
Dicanto ibaga caniac
Ket ni Amnon kinunana kencuana, Siac agayatac ken Tamar, a cabsat a babai ni cabsatco nga Absalom.
Ket ni Jonadab kinunana kencuana, Agiddaca iti iddam, ket aginsasakitca: ket intono ni amam umaynacanto kitaen, cunaemto kencuana, Agdawatac kenca a palubosam coma nga umay ni cabsatco a Tamar, tapno iccannac coma iti tinapay a canec, ket mangsagana coma iti canen iti imatangco, nga makitac coma, ken isu ti canec coma iti imana.
Iti casta ni Amnon nagidda, ket naginsasakit: ket idi a ti ari immay a mangkita kencuana, ni Amnon kinunana iti ari, Agdawatac kenca a palubosam coma nga umay ni cabsatco a Tamar, ket agaramid coma iti saclangco iti sangcaparis a bibingca tapno canec coma iti imana.
Idin ni David imbaonna ni Tamar idiay balayna, a kinunana, Inca ita idiay balay ni Amnon a cabsatmo, ket isu isaganaam iti canen.
Idi casta ni Tamar napan iti balay ni Amnon a cabsatna; ket adda idi a siidda
Ket isu nangala iti gamay, ket isu ti ginamayna, ket nagaramid cadagiti bibingca iti saclangna, ket linutona dagiti bibingca.
Ket idi nga innalana ti parioc impacbona iti saclangna; ngem isu dina kinayat ti nangan
Ket ni Amnon kinunana, Panawandac coma amin a lallaki
Ket rimmuarda tunggal lalaki nanipud iti sangona.
Ket ni Amnon kinunana ken Tamar, Yegmo ti canen idiay siled, tapno canec coma ita imam
Ket ni Tamar innalana dagiti bibingca, nga inaramidna, ket inyegna ida ken cabsatna nga Ammon iti siled.
Ket idi nga isu inyegna ida kencuana tapno canenna, ni Amnon ti tinengngelna ni Tamar, ket kinunana kencuana, Umayca, cabsatco, makicaiddaca caniac.
Ket isu simmungbat kencuana, Saan, cabsatco, dinac piliten; ta awan ti casta a banag a maaramid coma iti Israel: dica aramiden coma daytoy a kinamauyong.
Ket siac, sadino ti pangipanac to ti bainco
ken casta met kenca, sicanto ti cas la maysa cadagiti maag iti Israel
Ita ngarud siac, agdawatac kenca, nga makisaoca coma iti ari; ta isu dinacto ipaidam kenca.
Nupay casta isu dina impangag ti timecna, ngem idinto a napigpigsa ngem isu, isu pinilitna, ket nakicaidda kencuana.
Idin ni Amnon ginurana ni Tamar iti dackel unay a pananggura; a ti pananggurana kencuana dacdackel ngem iti panangayatna kencuana
Ket ni Amnon kinunana kencuana, Tumacderca, incan.
Ket isu kinunana kencuana, Saan a casta, ta daytoy dackel a ranggas a maisaad caniac isu ti dacdakes ngem iti sabali nga inaramidmo caniac
Ngem isu dina impangag.
Idin inayabanna di tagabuna, a nagservi kencuana, ket kinunana, Ipanawmo ita caniac daytoy a babai ket balunetam ti ruangan iti licudanna.
Ket isu nagcawes iti maysa a pagan-anay a nadumaduma ti colorna; ta dagiti annac a babbai a virgen cadagiti ar-ari agcawesda idi cadagiti casta a cawcawes
Idin ti tagabuna isu ti inruarna, ket binalunetanna ti ruangan iti licudanna.
Ket ni Tamar nangicabil cadagiti dapdapo iti rabaw ti olona, ket rinay-abna daydi pagan-anayna a nadumaduma ti colorna a pinagcawesna; ket impatayna ti imana iti olona, ket napan iti dalanna, nga agsangsangit iti natbag a magmagna.
Ket ni Absalom a cabsatna kinunana kencuana, Nakinaed kenca ni cabsatmo nga Amnon
Ngem ita agtalnaca, cabsatco: isu cabsatmo; dica coma ipapuso daytoy a panggep
Ket ni Tamar nabati a saan a naicascaso idiay balay ni cabsatna nga Absalom.
Ngem idi a ni ari David natimudna amin dagitoy a banag, nagpungtot unay.
Ket ni Absalom saan a nagsao iti naimbag wenno dakes ken ni Amnon; ta ni Absalom ginurana ni Amnon, agsipud ta pinilitna ni cabsatna a Tamar.
Ket naaramid iti, calpasan ti panagturpos ti dua a tawen a ni Absalom ad-daan idi cadagiti pagpucpukisen cadagiti carnero idiay Baalhasor, nga adda iti abay ti Efraim: ket ni Absalom inawisna dagiti isu-amin nga annac a lallaki ti ari.
Ket ni Absalom immay iti ari, ket kinunana, Adtoy ita, ti adipenmo addaan cadagiti pagpucpukisen cadagiti carnero, agdawatac nga umay coma cumuyog ti ari ken dagiti ad-adipenna iti adipenmo.
Ket ti ari kinunana ken Absalom, Saan, anacco, dicami umay amin, tapno saancami coma a macaalimuteng kenca
Ket isu immud-od kencuana: nupay casta isu dina kinayat ti napan, ngem isu binendicionanna.
Idin kinuna ni Absalom, No saan, agdawatac kenca, a palubosam a cumuyog coma cadacami ni cabsatco nga Amnon
Ket ti ari kinunana kencuana, Apayapay nga isu cumuyog coma kenca?
Ngem ni Absalom immudud kencuana ket isu pinalubosanna, ni Amnon, ken amin dagiti annac a lallaki ti ari a kimmuyog kencuana.
Ket ni Absalom binilinna dagiti tagabuna, a kinunana, Siputanyo ita, inton ti puso ni Amnon addan a siraragsac iti arac; ken intono cunaec cadacayo, Cabilenyo ni Amnon, isu patayenyon; dicayo agbuteng; ta saan a siac aya ti agbilin cadacayo
Umingelcayo ket tumuredcayo.
Ket dagiti tagabu ni Absalom inaramidda ken ni Amnon ti cas imbilin ni Absalom
Idin isu-amin dagiti annac ti ari timmacderda ket tunggal lalaki simmacay iti mulona, ket nagtalaw.
Ket naaramid iti bayat nga isuda addada pay laeng iti dalan, a dagiti damdamag immayda ken David, a nacuna, Ni Absalom pinapatayna amin dagiti annac ti ari, ket awan ti uray no maysa a natda cadacuada.
Idin ti ari timmacder, ket pinigisna dagiti cawesna, ket nagpasag iti daga; ket isu-amin dagiti adipenna agtatacderda iti sibayna a dagiti cawcawesda napisangpisangda.
Ket ni Jonadab, nga anac ni Simea, a cabsat ni David simmungbat, ket kinunana, Saan coma nga atapen ni apoc, a pinapatayda amin dagiti bumbumaro nga annac ti ari; ta ni laeng Amnon ti natay: ta iti panangikeddeng ni Absalom daytoy naipato nanipud pay idi aldaw a ni Amnon pinilitna ni Tamar a cabsatna.
Gapuna ita a saan coma nga ipapuso ni apoc nga ari daytoy a banag, iti panangpanunotna nga isu-amin dagiti annac ti ari napapatayda; ta ni laeng Amnon ti natay.
Ngem ni Absalom nagtalaw
Ket idi a ti lalaki nga agbanbantay intangadna dagiti matana, ket kimmita, ket, adtoy, adu a tattao sumungadda idi iti dalan iti licudanna iti bacras ti turod.
Ket ni Jonadab kinunana iti ari, Adtoy, dagiti annac ti ari sumungadda; ta cas kinuna ti adipenmo, casta a pudno.
Ket naaramid, nga idi apaman a nalpasna ti nagsao, nga, adtoy, dagiti annac ti ari immayda, ket impigsada ti timecda, ket nagsangitda: ken casta met ti ari ken isu-amin dagiti ad-adipenna nagsangitda a sililiday unay.
Ngem ni Absalom nagtalaw, ket napan ken Talmai nga anac ni Ammiud, nga ari ti Gessur
Ket ni David nagsangit iti tunggal aldaw a gapu idi anacna.
Iti casta ni Absalom nagtalaw, ket napan idiay Gessur, ket nagyan idiay iti tallo a tawen.
Ket ti cararua ni ari David kinalicagumanna ti mapan ken Absalom: ta isu naliwliwaan iti maipapan ken ni Amnon, idinto nga isu natayen.
Ket ni Joab nga anac ni Sarvia naricnana a ti puso ti ari adda idi nga agturong ken ni Absalom.
Ni Joab nagbaon idiay Tecua, ket nangala sadiay iti maysa a babai a masirib, ket kinunana kencuana, Agdawatac kenca, nga agindudung-awca, ken agcawesca coma iti cawes a pagpanes, pangngaasim, ket saanca coma nga agsapsapo iti lana, no di ket sica ti cas la maysa a babai a nabayagen a tiempo a sipapanes a gapu iti natay.
Ket mapanca iti ari, makisaoca kencuana iti castoy a wagas
Iti casta ni Joab incabilna dagiti balicas iti ngiwatna.
Ket idi a ti babai a taga Tecua nagsao iti ari, incul-obna ti rupana iti daga, ket nagrucbab, ket kinunana, O ari, tumulongca.
Ket ti ari kinunana kencuana, Ania ti pagladingitam
Ket isu simmungbat, Iti kinapudnona siac maysaac a babai a balo, ket daydi asawac natay.
Ket ti adipenmo adda dua nga annacna a lallaki, ket dagiti dua nagcabilda idiay away, ket awan idi ti namagsina, cadacuada, no di ket ti maysa kinabilna ti maysa, ket pinatayna.
Ket, adtoy, nga isu-amin dagiti cabagian timmacderda a maibusor iti adipenmo a babai, ket cunada, Yawatmo ti namapatay iti cabsatna, tapno isu papatayenmi coma a gapu iti biag di cabsatna isu a pinatayna; ket iti casta iccatenmi met coma ti agtawid, Iti castoy ti panangiddepdanto iti beggangco a natda, a dida mangbaybay-an idi asawac iti uray nagan uray tidda iti rabaw ti daga.
Ket ti ari kinunana iti babai, Inca iti balaymo, ta siac mangtedacto ti bilin iti maipapan kenca.
Ket ti babai a taga Tecua kinunana iti ari, O ari, nga apoc, ti kinadakes adda coma iti rabawco, ken iti balay ni amac; ket ti ari ken ti tronona awan ti basolda.
Ket ti ari kinunana, Uray siasino nga agsao iti maysa a banag kenca, isu yegmonto caniac, ket dinacanto sagidenen.
Idin isu kinunana, Agdawatac kenca, a ti ari lagipenna coma ni Jehova a Dios, tapno ti bumales ti dara di coma mangdadaelen, ta no saan dadaelenna ti anacco
Ket isu kinunana, Cas ni Jehova sibibiag, nga uray maysa a buoc ti olo ni anacmo dinto maregreg iti daga.
Idin ti babai kinunana, Agdawatac kenca, a palubosam coma ti adipenmo a mangisao iti maysa a sao iti apoc nga ari
Ket isu kinunana, Agsaoca.
Ket ti babai kinunana, Apayapay ngarud a sica panunotem iti castoy a banag a maibusor iti ili ti Dios
ta ti pannacaisao daytoy ti ari isu ti cas la maysa a nacabasol, iti daydiay a ti ari dina pasangpeten iti balayna ti imbellengna.
Ta mataytayto a di bumurong, ken castayto la danum a maibucboc iti daga, a di mabalin a urnongen manen; uray ti Dios dina iccaten ti biag, no di ket agpanunot cadagiti pamuspusan tapno ti napagtalaw saan coma a mayadayu kencuana.
Gapuna ita iti immayac a mangisao iti daytoy a sao iti ari nga apoc, agsipud ta ti ili pinagbutengnac: ket ti adipenmo a babai kinunana, Ita agsaoacto iti ari; ket mabalin a ti aramidenna ti dawat ti adipenna.
Ta ti ari mangipangagto, a mangispal iti adipenna iti ima ti tao nga agayat a mangdadael caniac ken iti anacco a mairaman iti tawid ti Dios.
Idin ti adipenmo a babai kinunana, Agdawatac kenca, a ti sao ti apoc nga ari macaliwliwa coma; ta cas la maysa nga angel ti Dios, casta ni apic nga ari iti panamaglasinna iti naimbag ken iti dakes: ket ni Jehova a Diosmo adda coma kenca.
Idin ti ari simmungbat ket kinunana iti babai, Agdawatac kenca, a dinac coma libacan iti uray ania nga isaludsodconto kenca
Ket ti babai kinunana, Agsao coma ita ni apoc nga ari.
Ket ti ari kinunana, Nakibiang kenca ti ima ni Joab iti amin daytoy
Ket ti babai simmungbat ket kinunana, Cas ta cararuam sibibiag, ari nga apoc, nga awan ti macalisi iti macanawan wenno iti macatigid iti aniaman nga insao ni apoc nga ari; ta ni adipenmo a Joab, isu ti nagbilin caniac, ken isu ti nangicabil iti ngiwat ti adipenmo a babai cadagitoy amin a sao;
Tapno mabaliwan ti panagparang ti napasamac ni adipenmo a Joab inaramidna daytoy a banag: ket ti apoc masirib, a mayalubog iti kinasirib ti maysa nga angel ti Dios, a mangammo iti isu-amin a banag nga adda iti daga.
Ket ti ari kinunana ken Joab, Adtoy ita, a siac inaramidco daytoy a banag, inca ngarud, ket isublim ni bumaro nga Absalom.
Ket ni Joab incul-obna ti rupana iti daga, ket nagrucbab, ket binendicionanna ti ari; ket ni Joab kinunana, Iti daytoy nga aldaw naawatan ti adipenmo, a nacasaracac iti parabur iti imatangmo, O ari, nga apoc, agsipud ta ti ari inaramidna ti dawat ti adipenna.
Iti casta ni Joab timmacder ket napan sadi Gessur, ket insangpetna ni Absalom idiay Jerusalem.
Ket ti ari kinunana, Sumubli coma iti balayna, ngem dina coma kitaen ti rupac
Iti casta ni Absalom nagsubli iti balayna met laeng, ket dina nakita ti rupa ti ari.
Ngem iti isu-amin nga Israel awan idi ti madaydayaw unay a cas ken Absalom a gapu iti kinataerna: manipud iti dapan ti sacana agingga iti cuppocuppona awan ti pamilawan kencuana.
Ket no pukisenna ti buocna (ta iti turpos ti tunggal tawen ti panagpukisna; agsipud ta madagsenan, gapuna a pukisenna); ti buoc ti olona agdagsen iti duagasut a siclo, iti naarian a pagtimbengan.
Ket nayanacda ken ni Absalom dagiti tallo a lallaki nga annac, ken maysa a babai, a ti naganna Tamar; isu idi ti maysa a babai a naimnas ti langana.
Ket ni Absalom nagyan iti dua a tawen a naturpos idiay Jerusalem; ket dina nakita ti rupa ti ari.
Idin ni Absalom nagbaon ken Joab, tapno isu ti ibaonna coma iti ari; ngem isu dina kinayat ti immay kencuana: ket nagbaon manen iti maicadua a daras ngem idu dina kinayat ti immay.
Gapuna a kinunana cadagiti adipenna, Kitaenyo, ti talon ni Joab adda iti denna dagiti cucuac, isu addaan cadagiti cebada sadiay; incayo, ket pasgedanyo ida iti apuy
Ket dagiti adipen ni Absalom pinasgedanda ti talonna iti apuy.
Idin ni Joab timmacder, ket immay ken Absalom iti balayna, ket kinunana kencuana, Apayapay a dagiti adipenmo pinasgedanda ti talonco iti apuy?
Ket ni Absalom simmungbat ken ni Joab, Adtoy, a siac nangibaonac idi kenca, a kinunac, Umayca coma ditoy, tapno ibaonca coma idi iti ari, a cunaem, Ania ti gapu ti nacaalaac idiay Gessur
nasaysayaat coma caniac iti panagyanco idiay a natalna
Ita ngarud makitac coma ti rupa ti ari; ket no adda kinadakes caniac, papatayennac coma.
Iti casta ni Joab napan iti ari, ket imbagana kencuana; ket idi nga inayabanna ni Absalom, isu immay iti ari, ket incul-obna ti rupana iti daga iti saclang ti ari: ket ti ari inagcanna ni Absalom.
Iti calpasan daytoy naaramid, a ni Absalom nangisagana iti maysa a lugan ken cabcabayo, ken limapulo a lallaki nga agtatarayda iti sangona.
Ket ni Absalom bimmangon a nasapa, ket nagtacder iti denna ti dalan ti ruangan: ket castoy idi, nga, no siasinoman nga addaan iti dawat nga umay idi iti ari tapno paocom, idin ni Absalom ayabanna daydiay ket cunana, Iti ania nga ili ti naggapuam
Ket isu simmungbat, Ti adipenmo nagtaud iti maysa cadagiti caputotan ti Israel.
Ket ni Absalom kinunana kencuana, Kitaem, dagita panggepmo nasayaat ken nalintegda; ngem awan ti lalaki a dinutoc ti ari a dumngeg kenca.
Casta met a ni Absalom kinunana, O no siac naaramidac coma nga ocom iti daga, tapno tunggal tao nga addaan iti aniaman a dawat wenno ringgor, umay coma caniac, ken aramidec coma kencuana iti kinajusticia!
Ket casta idi, idi nga uray siasino a tao ti umadani tapno agrucbab kencuana, isu yunnatna ti imana, ket isu iggamanna, ken agcanna.
Ket iti castoy a wagas ti inaramid ni Absalom iti isu-amin nga Israel nga umay idi iti ari tapno paocom: ket castoy ti panangallilaw ni Absalom cadagiti puso dagiti tattao ti Israel.
Ket naaramid idi naggibus ti uppat a pulo a tawen, a ni Absalom kinunana iti ari, Agdawatac kenca, palubosannac coma a mapan tapno innac coma agtungpal idi caric idiay Hebron, nga incaric idi ken Jehova.
Ta ti adipenmo nagaramid idi iti maysa a cari idi nagtaengac sadi Gessur idiay Siria, a kinunac, No iti kinapudnona ni Jehova yegnac manen idiay Jerusalem, isu ti panagservicto ken Jehova.
Ket ti ari kinunana kencuana, Inca a sitatalna
Iti casta isu timmacder, ket napan idiay Hebron.
Ngem ni Absalom nangibaon cadagiti agsiim cadagiti isu-amin a caputotan ti Israel, a cunana, Apaman a mangngegyo ti aweng ti tangguyob, dacayo sawenyonton, Ni Absalom isu ti ari idiay Hebron.
Ket dua gasut a tattao a taga Jerusalem naawisda a napanda kimmuyog ken Absalom, ket napanda nga awan ammoda; ket saanda a naammoan ti uray aniaman a panggep.
Ket ni Absalom pinaayabanna ni Ahitofel a Gilonita, a consejero ni David, nanipud iti ciudadna, nanipud iti Gilo met laeng, iti bayat ti panagidatagna cadagiti datdaton
Ket ti yaalsa idi napigsa; ta dagiti tattao cancanayon nga umaduda ken Absalom.
Ket immay ti maysa a babaonen ken David, a nagcuna, Dagiti puso dagiti lallaki ti Israel addada a sisusurot ken Absalom.
Ket ni David kinunana cadagiti amin nga ad-adipenna nga addada kencuana idiay Jerusalem, Tumacdercayo, ket agtalawtayo coma; ta awanto cadatayo ti macalasut ken ni Absalom: agdarascayo a pumanaw, ta no saan isu macamacamnatayo a sidadaras, ket yegna cadatayo ti dakes, ken cabilenna ti ili iti tadem ti campilan.
Ket dagiti ad-adipen ti ari kinunada iti ari, Adtoy, a dagiti ad-adipenmo addada a sisasagana a mangaramid iti uray aniaman a ni apomi nga ari piliennanto.
Ket ti ari rimmuar agraman amin ti cabbalayna a simmurot kencuana
Ket ti ari imbatina dagiti sangapulo a babbai, nga isuda dagidi camcamalala, tapno agaywanda iti balay.
Ket ti ari rimmuar, ken amin dagiti tattao a sisusurot kencuana, ket simmardengda idiay Bet-merac.
Ket amin dagiti adipenna naglabasda iti sikiganna; ken amin dagiti Cereteos, ken amin dagiti Peleteos, ken amin dagiti Geteos, nga aginnem a gasut a lallaki nga immayda a simmurot kencuana nanipud Gat, ket napanda iti sangoanan ti ari.
Idin ti ari kinunana ken Ittai a Geteo, Apayapay a makicuyogca met cadacami
agsublica, ket makinaedca iti ari: ta sica sangsangailica, ken napagtalawca met; agsublica iti lugarmo met laeng.
Agsipud ta immayca laeng idi calman, iti daytoy nga aldaw pakipagsang-atenca coma cadacami, idinto a siac innac iti sadinoman a pacabalinac
agsublica, ken isublim dagiti cacabsatmo; caasi ken kinapudno addada coma kenca.
Ket ni Ittai simmungbat iti ari, a kinunana, Cas ni Jehova sibibiag, ken cas ti apoc nga ari sibibiag, pudno a iti aniaman a lugar a pagyananto ni apoc nga ari, no agpaay ken natay wenno agpaay iti biag, idiay met laeng agyanto ti adipenmo.
Ket ni David kinunana ken Ittai, Inca ket lumasatca
Ket ni Ittai a Geteo limmasat, ken isu-amin dagiti lallakina, ken isu-amin dagiti babassitna na nga adda idi kencuana.
Ket isu-amin a daga nagsangit iti natbag a timec, ket bimmallasiw amin a tattao: ket ti ari bimmallasiw met iti waig a Cedron, ket amin dagiti tattao naglasatda, nga agturong iti dalan ti let-ang.
Ket, adtoy, ni Sadoc immay, met ken amin dagiti Levitas naicuyog kencuana, nga inawitda ti lacasa ti tulag ti Dios; ket indissoda ti lacasa ti Dios; ket ni Abiatar simmang-at, agingga iti isu-amin a tattao nacaruarda iti ili.
Ket ti ari kinunana ken Sadoc, Isublim ti lacasa ti Dios idiay ili: no siac macasaracacto iti parabur iti imatang ni Jehova, isu yegnacto manen, ken iparangnanto caniac dayta, ken ti pagnaedanna:
Ngem no cunaennanto ti castoy, Saanac a maragsacan kenca; adtoy, addaac ditoy, aramidenna coma caniac ti cas ipagarupna a naimbag.
Ket ti ari kinunana pay ken Sadoc a padi, Saan a sica ti mammadto
agsublica a sitatalna iti ili, ket caduayo dagiti dua nga annacyo a lallaki ni Ahimaas nga anacmo, ken ni Jonatan, nga anac ni Abiatar.
Kitaenyo, siac agsardengacto cadagiti pagballasiwan ti let-ang, agingga iti umay ti sao nga aggapu cadacayo a mangipanecnec caniac.
Gapuna a da Sadoc ken Abiatar impanda manen ti lacasa ti Dios idiay Jerusalem: ket nagyanda idiay.
Ket ni David simmang-at iti sang-atan ti bantay dagiti Oliva, ket nagsangsangit a samangsang-at; ket siabungot ti olona, ket napan a sisasacasaca: ket isu-amin dagiti tao a naicuyog kencuana nagabungotda tunggal maysa ti olona, ket simmang-atda, a sisasangitda a sumangsang-at.
Ket maysa ti nangibaga ken David, a cunana, Ni Ahitofel adda met cadagiti nakipagalsa ken Absalom
Ket ni David kinunana, O Jehova, agdawatac kenca, a ti patigmaan ni Ahitofel pagbalinem coma a kinamaag.
Ket naaramid, idi a ni David nacadanon iti tuctoc ti sang-atan isu a nagcararaganna iti Dios, adtoy, ni Cusai nga Araquita immay kencuana simmabet a naray-ab dagiti cawesna, ken cadagdaga iti rabaw ti olona.
Ket ni David kinunana kencuana, No makicuyogca caniac sicanto ngarud ti maysa nga awit caniac:
Ngem no sica agsublica iti ili, ket cunaem ken Absalom, O ari siacto ti adipenmo, a cas siac idi ti adipen ni amam iti nalabes a tiempo, iti casta ita siacto ti adipenmo: ngarud waraemto coma a gapu caniac ti patigmaan ni Ahitofel.
Sadiay awanda aya kenca da Sadoc ken Abiatar a padi
Gapuna nga isunto a ti uray aniaman a panggep a mangngegmonto idiay balay ti ari, isu ti ibagamto cada Sadoc ken Abiatar a padi.
Adtoy, nga addada cadacuada dagiti dua nga annacda a lallaki, ni Ahimaas, nga anac ni Sadoc, ken ni Jonatan, nga anac ni Abiatar; ket gapu cadacuada ipawityonto ti tunggal damag a mangngegyo.
Iti casta ni Cusa, a gayyem ni David, immay iti ili; ket ni Absalom dimteng iti Jerusalem.
Ti ulbod ni Siba a maipapan ken Mefiboset.
Ket idi a ni David nacapagna bassit iti tapaw ti sang-atan, adtoy ni Siba a tagabu ni Mefiboset a simmabet kencuana, agraman sangaparis nga asno a nasillaanda, ket cadagiti rabawda dua gasut a tinapay, ken sangagasut a caraay nga uvas a napakebbet, ken sangagasut a bunga a namaga, ken sangasupot a lalat nga arac.
Ket ti ari kinunana ken Siba, Ania ti cayatmo a saoen cadagitoy
Ket ni Siba simmungbat, Dagiti asno isuda ti agpaay a pagsacayan ti familia ti ari; ket dagiti tinapay ken bungbunga a namaga agpaayda a canen cadagiti bumaro; ket ti arac, tapno ti mabannogan iti let-ang uminum coma.
Ket ti ari kinunana, Sadino ti yan ti anac ti apom
Ket ni Siba kinunana iti ari, Adtoy, isu nagbati idiay Jerusalem; ta kinunana, Iti daytoy nga aldaw maisublinto caniac ti balay ti Israel a pagarian ni amac.
Idin ni David kinunana ken Siba, Adtoy, cucuamto amin a cucua ni Mefiboset
Ket ni Siba kinunana, Agrucbabac; palubosannac a macasarac iti parabur iti imatangmo, O ari nga apoc.
Ket idi a ni ari David immay iti Bajurim, adtoy, rimmuar sadiay ti maysa a lalaki iti familia ti balay ni Saul, a ti naganna Semei, nga anac ni Gera: ket rimmuar nga agilunlunod a cancanayon idi nga um-umay.
Ket ububorenna idi ni David, ken dagiti isu-amin nga adipen ni ari David: ken isu-amin a tattao, ken amin dagiti mamaingel a tattao nga addada idi iti macanawan ken macatigidna.
Ket ni Semei kinunana iti castoy idi nga agilunod, Inca, inca, sica lalaki ti dara, ken naulpit a tao:
Ni Jehova insublina kenca ti isu-amin a dara ti balay ni Saul, a iti saadna sica nagarica; ket ni Jehova inyawatna ti pagarian iti ima ni anacmo nga Absalom; ket, adtoy, a sica naalaca iti kinadakesmo, agsipud ta sica maysaca a lalaki ti dara.
Idin ni Abisai nga anac ni Sarvia kinunana iti ari, Apayapay daytoy aso a natay ilunodna ni apoc nga ari
agdawatac kenca, a palubosannac coma a mapan, ket putolec ti olona.
Ket ti ari simmungbat, Ania ti nacaibiangac cadacayo, dacayo annac ni Sarvia
Agsipud ta isu agilunod, ket agsipud ta ni Jehova kinunana kencuana, Ilunod mo ni David; asino ngarud ti agcunanto kencuana, Apayapay nga inaramidmo ti casta?
Ket ni David kinunana ken Abisai, ken iti amin nga adipenna, Adtoy, a ti anacco a lalaki, a rimmuar iti tianco, sapulenna ti biagco; dinto adadda ita nga aramiden daytoy Benjamita
isu bay-anyo, ket bay-anyo nga agilunod, ta ni Jehova ti nagbilin kencuana.
Bareng coma no ni Jehova kitaennanto ti ranggas a naaramid caniac, ket isupapacto ni Jehova caniac ti imbag a gapu iti panangilunlunodna caniac iti daytoy nga aldaw.
Iti casta ni David ken dagiti lallakina napanda iti dalan; ket ni Semei napan it bacras ti turod a maisango kencuana, ket agilunlunod idi a mapmapan, ken agububor kencuana, ken agiwaris iti tapoc.
Ket ti ari ken isu-amin a tattao a naicuyog kencuana, dimtengda a sibabannog; ket naginanada sadiay.
Ket ni Absalom ken isu-amin a tattao, a dagiti lallaki ti Israel, simrecda iti Jerusalem, ket ni Ahitofel caduana.
Ket naaramid idi, idinto a ni Cusai nga Araquita, a gayyem ni David, immay ken ni Absalom, a ni Cusai kinunana ken ni Absalom, Agbiag coma a manayon ti ari, agbiag coma a manayon ti ari.
Ket ni Absalom kinunana ken ni Cusai, Daytoy aya ti kinaimbagmo iti gayyemmo
apayapay a dica napan kimmuyog ken gayyemmo?
Ket ni Cusai kinunana ken Absalom, Saan; ngem iti daydiay a ni Jehova, ken daytoy nga umili, ken ti isu-amin a lallaki ti Israel pinilida, siacto ti cucuana, ket isunto ti pakipagbatiac.
Ket casta met, asino aya ti pagserviac coma
saanac aya nga agservi coma iti saclang ti anacna
no casano ti panagservic idi iti saclang ni amam, castaacto met laeng iti saclangmo.
Idin ni Absalom kinunana ken ni Ahitofel, Itedyo ti patigmaanyo no ania ti aramidentayonto.
Ket ni Ahitofel kinunana ken Absalom, Sumrecca cadagiti camcamalala ni amam, dagidiay imbatina nga agaywan iti balay; ket isu-amin nga Israel mangngegnanto a sica ti macarimon ken amam: isunton ti ipipigsa dagiti im-ima dagiti isu-amin nga adda kenca.
Iti casta nangucradda iti maysa a tolda gapu ken Absalom iti toctoc ti balay; ket ni Absalom simrec cadagiti camcamalala ni amana iti imatang ti isu-amin nga Israel.
Ket ti patigmaan ni Ahitofel nga intedna cadagidi nga aldaw, isu idi cas la no ti maysa a lalaki nagyuman iti sao ti Dios: iti casta ti patigmaan ni Ahitofel adda idi nga agpadpada cada David ken Absalom.
Casta met a ni Ahitofel kinunana ken ni Absalom, Palubosannac ita a mangpili iti sangapulo ket dua a ribu a tattao, ket tumacderacto ket camatecto ni David iti daytoy a rabii.
Ket isu rubbuutecto iti bayat ti caaddana a nabannog ken nacapsut iti imana, ket isu mapabutengto ket isu-amin a tattao a naicuyog kencuana agtalawdanto; ket cabilecto laeng ti ari;
Ket isublicto amin a tattao kenca: ti lalaki nga sapulem isu laeng no cas isuda amin nagsublidan: isu-amin a tattao addadanto iti talna.
Ket daytoy a nasao pinaayatna a naimbag ni Absalom ken isu-amin dagiti lallacay ti Israel.
Idin kinunana ni Absalom, Maayaban met ita ni Cusai nga Araquita, ket timudentayo met coma no ania ti cunaenna.
Ket idi a ni Cusai immay ken ni Absalom, ni Absalom nagsao kencuana, a kinunana, Ni Ahitofel sinaona daytoy a wagas: aramidentayonto daytoy a saona
no saan, agsaoca coma.
Ket ni Cusai kinunana ken ni Absalom, Ti patigmaan nga inted ni Ahitofel iti daytoy a daras saan a naimbag.
Ket ni Cusai kinunana pay, Sica ammom a ni amam ken dagiti lallaki na, nga isuda dagiti lallaki a mamaingel, ket isuda silulucsaw dagiti panunotda, a cas ti oso a caba-ian a natacaw kencuana dagiti urbonna idiay away; ket ni amam maysa a lalaki ti gubat, ket dinto makipagturog cadagiti tattao.
Adtoy, isu adda ita a silelemmeng iti maysa a bito, wenno iti sabali a disso: ket maaramidto, a dagiti dadduma cadagidiay mapasagdanto iti damo, nga uray asinoman a macangngeg kencuana cunaennanto, Adda dackel a panagpapatay cadagiti tattao a sumurot ken Absalom.
Ket daydiay met laeng a maingel, a ti pusona cas la puso ti leon, lumucneng to unay; ta isu-amin nga Israel ammona a ni amam maingel a lalaki, ket dagiti naicuyog kencuana maingelda a lallaki.
Ngem siac ipatigmaanco nga isu-amin nga Israel agornong coma kenca, manipud Dan agingga iti Beerseba met laeng, a cas iti darat nga adda iti baybay iti kinaadu; ket sica met laeng incanto iti gubat.
Iti casta isu camacamentayonto iti sadinoman a pacasaracanto kencuana, ket agtinnagtayto kencuana, a cas ti linnaaw agtinnag iti daga; ket isu ken dagiti lallaki a naicuyog kencuana ditayto manglabas iti uray no maysa.
Casta met, a no isu macastrecto iti maysa nga ili, isu-amin nga Israel mangyegdanto cadagiti taltali a dadackel iti daydiay nga ili, ket guyodenminto inggana iti carayan, agingga iti awan ti bassit a bato a masaracan coma sadiay.
Ket ni Absalom ken isu-amin dagiti lallaki ti Israel kinunada, Ti patigmaan ni Cusai nga Araquita isu ti nasaysayaat ngem ti patigmaan ni Ahitofel
Ta ni Jehova inkeddengna ti mangdadael iti naimbag a patigmaan ni Ahitofel, iti panggep a ni Jehova mayegna ti dakes ken ni Absalom.
Idin ni Cusai kinunana cada Sadoc ken Abiatar a papadi, 
Castoy ken castoy ti impatigmaan ni Ahitofel ken ni Absalom, ken cadagiti lallacay ti Israel, ket siac impatigmaanco ti castoy ken castoy.
Gapuna ita dagusenyo ti agbaon, ket ibagayo ken David, a cunayo, Dica umyan iti daytoy a rabii cadagiti pagballasiwan ti let-ang, no di ket ballasiwem a di agcurang, ta saan ti ari maalun-un, ken isu-amin a tattao a naicuyog kencuana.
Ket ni Jonatan ken Ahimaas nagyanda idi idiay En-rogel; ket maysa a tagabu a babai cadawyanna ti mapmapan sadiay ket imbagana cadacuada; ket isuda napanda ket imbagada ken ari David: ta isuda saanda a mabalin ti agparang idi iti ili.
Ngem maysa nga agtutubo a lallaki nakitana ida, ket imbagana ken Absalom: ket dagidi dua napanda a sidadaras, ket immayda iti balay ti maysa a tao idiay Benjurim, nga addaan idi iti maysa a bubon iti paraangan ti balayna, ket bimmabada sadiay.
Ket ti babai innalana ket inyucradna ti calub iti ngarab ti bubon, ket inwarana kencuana ti bukel a tinumec; ket awan a pulos ti nacaammo.
Ket dagiti adipen ni Absalom immayda iti babai iti balay, a kinunada, Sadino ti yanda da Ahimaas ken Jonatan
Ket ti babai kinunana cadacuada, Naballasiwdan ti waig ti danum
Ket idinto nga isuda binirucda ida ket dida nasaracan ida, nagsublida sadi Jerusalem.
Ket naaramid, iti calpasan ti ipapanawda, nga isuda rimmuarda idi bubon, ket napanda ken imbagada ken ari David; ket kinunada ken David, Tumacdercayo, ket dagusenyo ti bumallasiw iti danum; ta ni Ahitofel castoy ti impatigmaanna a maibusor cadacayo.
Idin ni David timmacder, ken isu-amin dagiti tattao a naicuyog kencuana, ket bimmaliwda iti Jordan: agingga iti aglawag ti bigat, awan ti uray maysa a nabati cadacuada a di nacaballasiw iti Jordan.
Ket idi a ni Ahitofel nakitana a saan a nasurot ti patigmaanna, sinillaanna ti asnona, ket timmacder, ket napan iti balayna, idiay ilina, ket inornosna ti balayna, ket nagbeckel; ket natay, ket isu naitabon idiay tanem ni amana.
Idin ni David immay iti Mahanaim
Ket ni Absalom bimmallasiw iti Jordan, isu ken isu-amin a lallaki ti Israel a caduana.
Ket ni Absalom insaadna ni Amasa iti buyot iti saad ni Joab, 
Ket ni Amasa anac ti maysa a lalaki, a ti naganna Itra nga Israelita, a simrec idi ken ni Abigal nga anac a babai ni Naas, a cabsat a babai ni Sarvia, nga ina ni Joab.
Ket ti Israel ken ni Absalom nagpacarsoda iti daga ti Galaad.
Ket naaramid, idi a ni David immay iti Mahanim, a ni Sobi nga anac a lalaki ni Naas a taga Rabba cadagiti annac ni Ammon, ken ni Maquir nga anac ni Ammiel a taga Lodebar, ken ni Barzellai a Galaadita a taga Rogelim,
Nangyegda cadagiti pagiddaan, ken malmallocong, ken al-alicamen a damili, trigo, ken cebada, ken bellaay, ken mais a kinirog, ken patani, ken bucbukel a kinirog,
Ken diro, ken mantequilla, ken carcarnero, ken quesqueso ti arban, a maipaay ken David, ken cadagiti tattao nga adda kencuana, tapno canenda: ta kinunada, Dagiti tattao mabisinda, ken nabannuganda, ken mawawda, idiay let-ang.
Ket ni David binilangna dagiti tattao  naicuyog kencuana, ket nangisaad iti capitan ti rinibribu ken capitan ti ginasutgasut cadacuada.
Ket ni David imbaonna dagiti tattao ti maysa nga apagcatlo iti babaen ti ima ni Joab ket ti maysa nga apagcatlo iti babaen ti ima ni Abisai nga anac ni Sarvia, a cabsat ni Joab, ket ti maysa nga apagcatlo iti babaen ti ima ni Ittai a Geteo
Ket ti ari kinunana cadagiti tattao, Siac met makipagruarac cadacayo.
Ngem dagiti tattao kinunada, Saancanto a rumuar: ta no dacami agtalawcaminto, isuda didacamto ipatpateg: uray pay no ti caguduami matay coma, didacamto ipatpateg: ngem sica mapatganca iti sangapulo ribu cadacami; gapuna ita a nasay-sayaatto a sica coma ti sisasagana a mangtulong cadacami manipud iti ili.
Ket ti ari kinunana cadacuada, Iti aniaman a pagarupenyo a naimbag unay aramidecto
Ket ti ari nagtacder iti denna ti ruangan, ket rimmuar amin dagiti tattao a ginasungasut ken rinibunribu.
Ket ti ari imbilinna cada Joab, ken Abisai, ken Ittai, a kinuna, Agaramidcayo a sicacaasi a maipuon caniac ken agtutubo a lalaki, a ni Absalom met laeng
Ket isu-amin a tattao nangngegda a ti ari incumitna cadagiti isu-amin a capcapitan ti maipapan ken Absalom.
Iti casta dagiti tattao rimmuarda iti away a maibusor iti Israel: ket ti bacal naaramid iti bakir ti Efraim.
Ket dagiti tattao ti Israel nacabilda sadiay iti sango dagiti ad-adipen ni David, ket adda idi idiay dackel a panagpapatay iti daydi nga aldaw cadagiti duapulo ribu a lallaki.
Ta ti gubat naiwarnac idiay iti rabaw ti isu-amin a daga; ket ti bakir nangpucaw cadagiti ad-adu a tattao iti daydi nga aldaw ngem ti pinucaw ti campilan.
Ket ni Absalom naisarac cadagiti adipen ni David
Ket ni Absalom sisasacay idi iti maysa a mulo ket ti mulo simrec iti nasamec a sangsanga ti dackel a lugo, ket ti olona naisalat iti lugo, ket nabissayot idi iti tangatang ti langit ken daga: ket daydi mulo nga adda idi babana naglayon.
Ket idinto a ti maysa a lalaki isu nakitana, ket imbagana ken Joab, a kinuna, Adtoy, a nakitac ni Absalom a nabitin iti maysa a lugo.
Ket ni Joab kinunana iti tao a nangibaga kencuana, Ket, adtoy, nga isu nakitam, apayapay nga isu dica kinabil idiay nga impadaga
ket iccanca coma iti sangapulo a capisi a pirac, ken maysa a barikes.
Ket ti tao kinunana ken Joab, Nupay coma no iti imac umawatac iti sangaribu a capisi a pirac, uray casta siac diac yunnat coma ti imac a maibusor iti anac ti ari: ta cadagiti pagdengngegtayo ti ari imbilinna kenca ken ni Abisai ken ni Ittai, a kinunana, Annadanyo nga awan coma ti asinoman a mangsagid ken agtutubo nga Absalom.
Sabali pay a no siac nagaramidac coma a sililiput unay a maibusor iti biagna (ket awan panggep a nalmeng iti ari), no casta coma sica met laeng bimmusorca coma caniac.
Idin ni Joab kinunana, Siac diac mabalin ti makipagtactac kenca iti castoy
Ket nangpetpet iti tallo a gayang, ket isuda ti insalputna iti puso ni Absalom, iti bayat nga isu adda pay laeng a sibibiag iti tengnga ti lugo.
Ket dagiti sangapulo nga agtutubo a lallaki nga agawawit iti igam ni Joab limmicmutda ket kinabilda ni Absalom, ket isu pinatayda.
Ket ni Joab pinagunina ti tangguyob, ket dagiti tattao nagsublida a naggapu iti panagcamat iti Israel, ta ni Joab inanawana dagiti tattao.
Ket innalada ni Absalom, ket isu impurwacda iti dackel a bito idiay bakir, ket namatacderda iti rabawna iti maysa a dackel unay a gabsoon dagiti batbato: ket isu-amin nga Israel nagtalawda tunggal maysa sa napan iti toldana.
Ket ni Absalom idi tiempo ti panagbiagna nangala idi ken namatacder a maipaay kencuana iti maysa a monmon, nga adda idiay gitub ti ari; ta kinunana, Siac awananac iti anac a lalaki a mangtaginayon coma iti pacalaglagipan ti naganco: ket impanaganna idi iti daydi a monmon ti naganna met laeng; ket isu ti nanaganan iti monmon ni Absalom, inggana iti daytoy nga aldaw.
Idin ni Aimaas nga anac ni Sadoc kinunana, Tumarayacto coma itatta, ket ipanco dagiti damdamag iti ari, no casano ti panangibales kencuana ni Jehova cadagiti cabcabusorna.
Ket ni Joab kinunana kencuana, Saan a sica ti mangipan cadagiti damdamag iti daytoy nga aldaw, ngem iti sabali nga aldaw sica ti mangipanto cadagiti damdamag; ngem iti daytoy nga aldaw dicanto mangipan cadagiti damdamag, agsipud ta ti anac ti ari natay.
Sa ni Joab kinunana ken Cusita, Inca ala, ibagam iti ari ti aniaman a nakitam
Ket ni Cusita nagrucnoy ken Joab, ket timmaray.
Idin ni Aimaas nga anac ni Sadoc kinunana manen ken ni Joab, Ngem uray no ania ti umay, agdawatac kenca palubosannac, a tumaray a sumaganad ken Cusita
Ket ni Joab kinunana, Anacco, apay aya a tumaraycanto, idinto a dicanto macasarac iti gunguna a gapu cadagiti damdamag?
Ngem uray no ania ti umay, kinunana, Cayatco ti tumaray
Ket isu kinunana kencuana, Tumarayca
Idin ni Aimaas timmaray iti dalan ti Tanap, ket inunaanna ni Cusita.
Ket ni David adda idi a situtugaw iti nagbaetan dagiti dua a ruangan: ket ti wanawan immuli iti rabaw ti pangatepan ti ruangan agingga iti bacud, ket idi nga intannawagna ti matana, ket kimmita, adtoy, ti maysa a lalaki a tumartaray a maymaysa.
Ket ti agwanawan nagpucaw, ket imbagana iti ari
Ket ti ari kinunana, No isu maymaysa, adda damdamag iti ngiwatna
Ket isu sumungad idi, ket umasideg.
Ket ti agwanawan nakitana ti sabali a tao a tumartaray idi; ket ti agwanawan inayabanna ti agbantay iti ruangan, ket kinunana, Adtoy, ti sabali a tao nga agtartaray a maymaysa
Ket ti ari kinunana, Isu mangyeg met cadagiti damdamag.
Ket ti agwanawan kinunana, Pagarupec a ti panagtaray ti immuna cas la iti panagtaray ni Aimaas nga anac ni Sadoc
Ket ti ari kinunana, Isu naimbag a lalaki, ket umay agraman cadagiti naimbag a damdamag.
Ket ni Aimaas pimmuccaw, ket kinunana iti ari, Naimbag amin
Ket incul-obna ti rupana iti daga iti sango ti ari, ket kinunana, Bendito ni Jehova a Diosmo, a nangyawat cadagiti tattao, a nangitag-ay cadagiti im-imada a maibusor iti apoc nga ari.
Ket ti ari kinunana, Adda imbag ken agtutubo nga Absalom
Ket ni Aimaas simmungbat, Idi a ni Joab imbaonna ti adipenmo iti ari, a siac met laeng nga adipenmo, nakitac, ti maysa a dackel a riribuc, ngem diac ammo no ania idi.
Ket ti ari kinunana, Dumagasca, ket agyanca ditoy
Ket isu dimmagas ket nagtacder a siuulimec.
Ket, adtoy, ni Cusita immay; ket ni Cusita kinunana, Damdamag nga agpaay ken apoc nga ari; ta ni Jehova imbalesannaca iti daytoy nga aldaw cadagiti isu-amin a timmacder a maibusor kenca.
Ket ti ari kinunana ken Cusita, Adda imbag ken agtutubo nga Absalom
Ket ni Cusita simmungbat, Dagiti cabusor ti apoc nga ari, ken isu-amin a tumacder a maibusor kenca a mangaramidda kenca iti ranggas, agbalinda coma a cas iti daydiay nga agtutubo a lalaki.
Ket ti ari nagpucloc, ket immuli iti siled iti rabaw ti ruangan, ket nagsangit: ket idi nga umululi, castoy ti kinunana, O anacco, nga Absalom
Anacco, anaco nga Absalom
natayac laengen coma a gapu kenca, O Absalom nga anacco, anacco!
Ket naibaga idi ken ni Joab, Adtoy, a ti ari agsangit ket agdung-aw a gapu ken Absalom.
Ket ti panagballigi nagbalin iti daydi nga aldaw a dung-aw a maipaay iti isu-amin a tattao; ta dagiti tattao nangngegda, a nasao idi nga aldaw, 
Ti ari agladingit a gapu iti anacna.
Ket dagiti tattao simrecda a sililimed unay iti uneg ti ili iti daydi nga aldaw, a casda la tattao a mabain, nga aglemmengda no agtalawda iti paggugubatan.
Ket ti ari inabungotanna ti rupana, ket ti ari indung-awna iti natbag a timec, 
O anacco nga Absalom, O Absalom nga anacco, anacco!
Ket ni Joab simrec iti balay ti ari, ket kinunana, Iti daytoy nga aldaw binabainmo iti rupanrupa dagiti isu-amin nga ad-adipenmo, a nangispal iti daytoy nga aldaw ita biagmo ken biag dagiti annacmo a lallaki, ken dagiti annacmo a babbai, ken ti biag dagiti assawam, ken ti biag dagiti camcamalalam;
Cadagidiay pagayayatam isuda ti gimmura kenca, ket guraem dagiti agayat kenca
Ta iti daytoy nga aldaw imparangarangmo, a dagiti pangoloem ken dagiti ad-adipenmo nalaisda iti biangmo: ta siac maawatac iti daytoy nga aldaw, a no ni Absalom nagbiag coma, ket dacami amin nataycami itatta, no casta macaay-ayo coma kenca.
Gapuna a tumacderca ita, ket rumuarca ket agsaoca iti macaliwliwa cadagiti ad-adipenmo; ta isapatac gapu ken Jehova, a no dica rumuar, uray la coma no maysa a lalaki awan ti matda kenca iti daytoy a rabii: ket dayta dacdakesto kenca ngem iti isu-amin a dakes a nagtinnag kenca nanipud idi kinaubingmo agingga itatta.
Idin ti ari timmacder, ket nagtugaw iti ruangan
Ket imbagada cadagiti isu-amin a tattao, a kinunada, Adtoy, ti ari adda a situtugaw iti ruangan: ket isu-amin a tattao immayda iti sango ti ari
Iti casta ti Israel pimmanaw tunggal tao a napan iti toldana.
Ket isu-amin a tattao maringgoranda dagiti isu-amin a caputotan ti Israel, a cuncunada, Ti ari inispalnatayo idi iti ima dagiti cabusortayo, ken isu ti nangisalacan cadatayo iti ima dagiti Filisteos; ket ita intalawanna ni Absalom iti daga.
Ket ni Absalom a pinulotantayo idi cadatayo, natay iti pagbabacalan
Ita ngarud apayapay a dicayo mangisao iti sangcabalicas a panangisubli iti ari?
Ket ni ari David nagbaon cada Sadoc ken Abiatar a papadi, a kinunana: Isaoyo cadagiti lallacay ti Juda, ket cunaenyo, Apayapay a dacayo ti caudian a mangisubli iti ari iti balayna
idinto a ti sao ti isu-amin nga Israel immay iti ari, a mangisubli iti ari iti balayna.
Dacayo cacabsatcayo, dacayo ti tulangco ken lasagco: ania ngarud aya ti gapuna a dacayo ti maudi a mangisubli iti ari?
Ket cunaenyonto ken ni Amasa, Saan a sica aya ti tulangco ken lasagco
Aramiden coma ti Dios caniac ti casta, ken adadda pay met coma, no dinto sica ti capitan ti buyot a cancanayon iti saclangco iti saad ni Joab.
Ket isu pinagpacumbabana ti puso dagiti isu-amin a lallaki ti Juda, a cas iti puso ti maymaysa met laeng a lalalki; iti casta a nangibaonda iti ari, a cunada, Agsublica coma, ken isu-amin dagiti ad-adipenmo.
Casta ti panagsubli ti ari, ket immay inggana iti Jordan
Ket ti Juda immay idiay Gilgal, nga sumabet iti ari, tapno iballasiwna ti ari iti Jordan.
Ket ni Semei nga anac ni Gera, a Benjamita, a taga Behurim idi, nagdardaras ket nakipagsalog cadagiti lallaki ti Juda nga sumabet ken ari David.
Ket naicuyog kencuana ti sangaribu a tattao ti Benjamin, ken ni Siba a tagabu ti balay ni Saul, ken dagiti sangapulo ket lima nga annacna a lallaki ken duapulo nga ad-adipenna a caduana, ket isuda a nagballasiwda iti Jordan iti saclang ti ari.
Ket imaballasiwda ti bilog a pangiballasiw iti familia ti ari, ken mangaramid iti uray aniaman a mapanunotna a naimbag
Ket ni Semei nga anac ni Gera nagpasag iti saclang ti ari, idi nga isu nacaballasiw iti Jordan.
Ket kinunana iti ari, Ti apoc saanna coma nga isaad ti kinadakes caniac, dina coma laglagipen daydi a ti adipenmo inaramidna a sibibiddut unay idi aldaw nga ti apoc nga ari rimmuar sadi Jerusalem, a ti ari ipapusona daydi.
Ta toy adipenmo ammoenna a nacabasol: gapuna, adtoy nga immayac iti daytoy nga aldaw nga immun-una iti amin a balay ni Jose a sumalog a sumabet ken apoc nga ari.
Ngem ni Abisai nga anac ni Sarvia simmungbat ket kinunana, Gapu iti daytoy, saanto a mapapatay ni Semei, gapu ta inlunodna ti pinulotan ni Jehova?
Ket ni David kinunana, Ania ti bibiangco cadacayo, dacayo annac ni Sarvia, nga iti daytoy nga aldaw dacayo ti bomusor caniac
Iti daytoy nga aldaw matayto ti maysa iti Israel
ta diac ammo aya nga iti daytoy nga aldaw siac ti agari iti Israel?
Ket ti ari kinunana ken Semei, Dicanto matay
Ket ti ari insapatana kencuana.
Ket ni Mifiboset nga anac ni Saul simmalog nga sumabet iti ari; ket isu awan ti cawes dagiti sacsacana, saanna a pinukisan ti imingna, saanna a linabaan dagiti pagan-anayna, nanipud idi aldaw nga iruruar ti ari, inggana iti aldaw a panagawidna a sitatalna.
Ket naaramid, idi nga isu immay iti Jerusalem a sumabet iti ari, a ti ari kinunana kencuana, Mifiboset, Ania ti gapuna a dica nakicuyog caniac idi?
Ket isu simmungbat, Apoc, O ari, ti adipenco inallilawnac: ta ti adipenmo kinunana idi, Sillaacto ti maysa nga asno, tapno sumacayacto kencuana, ket innac cumuyog iti ari; agsipud ta ti adipenmo isu ti pilay.
Ngem isu binallaibuna ti adipenmo iti saclang ti apoc nga ari; ngem ti ari nga apoc isu ti cas maysa nga angel ti Dios: gapuna nga aramidem ti aniaman a naimbag cadagita matam.
Ta isu-amin a balay ni amac sisiac laeng ti lalaki a cas natay iti sangoanan ti apoc nga ari, nupay casta sica insaadmo ti adipenmo cadagidiay a nangan iti lamesaanmo
Gapuna ania a calintegan ti adda caniac pay laeng tapno umasugac pay la iti ari?
Ket ti ari kinunana kencuana, Apayapay nga agsaoca pay laeng cadagita panggepmo
siac cunac, Sica ken ni Siba pagbinglayanyo, ti daga.
Ket ni Mifiboset kinunana iti ari, Wen, palubosam nga isu alaenna amin, yantangay ni apoc nga ari nagsubli a sitatalna iti balayna met laeng.
Ket ni Barzellai a Galaadita simmalog idi a naggapu iti Rogelim; ket makipagballasiw iti ari, idiay Jordan nga isu itulodna iti sabali a bangir ti Jordan.
Ket ni Barzellai lacay unay idi, nga agtawen iti walopulo a tawen: isu a nangted ti taraon iti ari idi nagyan idiay Mahanaim; ta isu idi ti tao a nabacnang unay.
Ket ti ari kinunana ken Barzillai, Makipagballasiwca caniac, ket makipagtaraoncanto caniac idiay Jerusalem.
Ket ni Barzillai kinunana iti ari, Manoda aya dagiti al-aldaw dagiti tawtawen ti biagco, tapno makipagsang-atac coma iti ari agingga iti Jerusalem?
Siac agtawenac ita nga aldaw iti walopulo a tawen: mapaglasinco aya ti naimbag ken ti dakes
Ti adipenmo mabalinna aya a nanamen iti aniaman a canec wenno iti aniaman nga inumec
Mabalinco pay aya a denggen ti timec dagiti lallaki ken babbai nga agcancanta
ania ti gapuna ngarud a ti adipenmo isunto pay la nga awit ken apoc nga ari?
Ti adipenmo makipagballasiw laeng iti ari iti Jordan: ket apay aya a it ari isupapacna caniac iti casta a gunguna?
Agdawatac kenca, a palubosam coma nga agsubli manen ti adipenmo, tapno matayac coma iti ilic, iti tanem ni amac ken ni inac
Ngem, adtoy, ni adipenmo a Chimham; palubosam coma a makipagballasiw iti apoc nga ari; ket aramidem kencuana ti aniaman a pagarupem a naimbag.
Ket ti ari simmungbat, Makipagballasiwto caniac ni Camaam, ket aramidecto kencuana ti pagarupem a naimbag: ket isu-amin a dawatemto caniac, isu ti aramidecto kenca.
Ket isu-amin a tattao bimmallasiwda iti Jordan, ket ti ari bimmallasiw: ket ti ari inagcanna ni Barzillai, ket binendicionanna; ket isu simmubli iti lugarna met laeng.
Iti casta ti ari immallatiw iti Gilgal ket ni Camaam nakipagallatiw kencuana: ket isu-amin a tattao ti Juda kinuyogda ti ari, ken casta met ti cagudua ti umili ti Israel.
Ket, adtoy, isu-amin a lallaki ti Israel immayda iti ari, ket kinunada iti ari, Apayapay a dagiti lallaki ti Juda, a cacabsattayo, nga innaladaca, ket imballasiwda ti ari, ken ti familiana, iti Jordan, ken isu-amin a lallaki ni David a caduana?
Ket isu-amin a lallaki ti Juda insungbatda cadagiti lallaki ti Israel, Agsipud ta ti ari asideg a cabagianmi: ania ti gapuna a mapaungetcayo iti daytoy a panggep
Nangancami aya uray bassit iti panaggasto ti ari
wenno nangted aya cadacami iti maysa a sagut?
Ket dagiti lallaki ti Israel simmungbatda cadagiti lallaki ti Juda, ket kinunada, Dacami adda sangapulo a biangmi iti ari, ket addaancami met iti ad-adda a calintegan ken David ngem dacayo; apayapay ngarud a laisendacami, a ti patigmaanmi saan coma nga immuna nga addaan iti panangpasubli iti aritayo
Ket ti sao dagiti lallaki ti Juda narungrungsot idi ngem dagiti sasao dagiti lallaki ti Israel.
Ti yaalsa ni Seba. 
Ket napasamac nga adda idi sadiay ti maysa a tao a nadangkes a ti naganna Seba, nga anac a lalaki ni Bicri, a maysa a Benjamita: ket pinagunina ti tangguyob, a kinunana, Datayo awan ti biangtayo ken David, uray tawid awanantayo iti anac ni Isai
O Israel tunggal lalaki agturong iti toldana.
Iti casta isu-amin a lallaki ti Israel binay-anda ti isusurot ken David, ket simmang-atda a simmurotda ken Seba, nga anac ni Bicri; ngem dagiti lallaki ti Juda kimmapponda iti arida, nanipud iti Jordan aginggana iti Jerusalem.
Ket ni David immay iti balayna sadi Jerusalem, ket ti ari innalana dagidi sangapulo a camalalana daydi imbatina nga agaywan iti balay, ket impupucna ida, ket iniccanna ida iti taraon, ngem saan a simrec cadacuada
Iti casta napupucda inggana iti aldaw ti ipapatayda, a nagbibiagda iti kinabalo.
Ket ti ari kinunana ken ni Amasa, Ayabam caniac dagiti lallaki ti Juda nga agtitipon iti tallo nga aldaw, ket sica pumarangca ditoy.
Iti casta ni Amasa napan a nangayab cadagiti lallaki ti Juda nga agtitipon; ngem nagtactac iti nabaybayag ngem iti tiempo a nakedngan a naituding kencuana.
Ket ni David kinunana ken Abisai, Ita ni Seba nga anac ni Bicri agaramidto iti dacdakes cadatayo ngem ni Absalom: mangalaca cadagiti ad-adipen ni apom, ket isu camatem, tapno isu saan coma a macagun-od cadagiti il-ili a nasarikedkedan, ket macatalaw iti imatangtayo.
Ket rimmuarda a simmurot kencuana dagiti lallaki ni Joab, ken dagiti Cereteos, ken dagiti Felesteos, ken isu-amin dagiti mamaingel a tattao; ket rimmuarda sadi Jerusalem, tapno camatenda ni Seba nga anac ni Bicri.
Idi nga addada iti denna ti dackel a bato nga adda idiay Gabaon, ni Amasa rimmuar a simmabet cadacuada, ket ni Joab nacabarikes iti cawesna a pakigubat, ket iti rabawna adda barikes agraman campilan a naigalut ti calubanna iti rabaw ti lomona; ket idi a rimmuar siasut.
Ket ni Joab kinunana ken ni Amasa, Adda imbag kenca, cabsatco
Ket ni Joab iniggamanna iti imana a canawan ti timid ni Amasa tapno isu ti agcanna.
Ngem ni Amasa dina inannadan ti campilan nga adda idi ima ni Joab; iti casta isu ti panangcabilna kencuana iti bagina, ket naiburayray dagiti lalaemna iti daga, ket saanna a kinabilen; ket natay
Ket ni Joab ken ni Abisai a cabsatna kinamatda ni Seba, nga anac ni Bicri.
Ket ti maysa cadagiti agtutubo a lallaki ni Joab nagtacder iti dennana, ket kinunana, Daydiay a mangsaranay ken ni Joab, ken daydiay nga agpaay ken ni David, sumurot coma ken ni Joab.
Ket ni Amasa napasag a nagilad idi darana iti tengnga ti napatag a dalan
Ket idi a daydi a tao makitana nga isu-amin a tattao sumardengda idi, inlisina ni Amasa iti napatag a dalan nga inpa-away, ket inabbunganna iti maysa a pagan-anay, idi a nakitana a tumunggal maysa nga immay iti dennana nagsardeng.
Ket idi a nailisi iti napatag a dalan, isu-amin dagiti tattao simmurotda ken ni Joab, nga agcamat ken ni Seba nga anac ni Bicri.
Ket isu napan cadagiti isu-amin a caputotan ti Israel agingga iti Abel, ken Bet-maaca, ken isu-amin a Beritas: ket naguornongda, ket kimmamatda met a simmaruno kencuana.
Ket immayda ket isu linacubda idiay Abel ti Bet-maaca, ket nangicabilda iti turod a maibusor iti sarikedked; ket isu-amin a tattao nga adda idi ken Joab nagtubtobda iti bacud, tapno duprakenda.
Idin maysa a masirib a babai imkis ken Joab nanipud iti ili, a kinunana, Denggenyo, denggenyo, agdawatac cadacayo, umadanica coma ditoy, tapno makisaoac coma kenca.
Ket immasideg kencuana; ket ti babai kinunana, Sica ni Joab
Ket isu simmungbat, Siac
Idin isu kinunana kencuana, Denggem dagitoy balicas ti adipenmo a babai
Ket isu simmungbat, Denggec.
Idin isu nagsao, a kinunana, Cadawyan a saoen idi ugma, a cuna, Pudno a sumaludsuddanto iti patigmaan idiay Abel, ket iti casta naturposdan ti panggep.
Siac maysaac cadagiti natalna ken nasongdo ti Israel: sica birukem ti panangdadaelmo iti maysa nga ili ken iti maysa nga ina iti Israel: apayapay nga alun-unemto ti maysa a tawid ni Jehova?
Ket ni Joab simmungbat a kinunana, Adayu coma, adayu coma caniac, a siac alun-unec coma wenno dadaelec.
Ti panggep saan a casta: ngem ti maysa a tao ti caturodan ti Efraim, a managan Seba, nga anac ni Bicri, intagayna ti imana a maibusor iti ari, a maibusor met laeng ken David; itedyo cadacami nga is-isu, ket siac panawacto ti ili
Ket ti babai kinunana ken Joab, Adtoy, a ti olona maipalladawto kenca a mailayaw iti bacud.
Idin ti babai iti kinasiribna napan iti isu-amin nga umili
Ket isuda pinutolda ti olo ni Seba nga anac ni Bicri, ket isu impalladawda ken Joab
Ket isu pinagunina ti tangguyob, ket isuda amin nagwarada nanipud iti ili, tunggal maysa napan iti toldana
Ket ni Joab simmubli iti ari idiay Jerusalem.
Ket ni Joab naisaad a pangolo ti amin a buyot ti Israel; ket ni Banaya nga anac ni Joiada isu ti pangolo dagiti Cereteos ken Felesteos;
Ket ni Aduram isu ti pangolo cadagiti agtartrabajo; ket ni Josafat nga anac ni Ahilud isu ti registrador;
Ket ni Siba isu ti escriba; ket da Sadoc ken Abiatar isuda dagiti papadi;
Ket casta met a ni Ira a Jaireo isu ti cangatoan a ministro ken David.
Ket cadagiti al-aldaw ni David adda idi bisin bayat ti tallo a tawen, a nagsasaruno; ket ni David sinapulna ti rupa ni Jehova
Ket ni Jehova kinunana, Isu ti maipuon ken ni Saul, ken gapu iti balay a nadara, agsipud ta pinatayna dagiti Gabaonitas.
Ket ti ari inayabanna dagiti Gabaonitas ket kinunana cadacuada (dagiti Gabaonitas saanda idi a nagtaud cadagiti annac ti Israel, no di ket cadagidi natda cadagiti Amorreo: ket dagiti annac ti Israel nagsapatada idi cadacuada; ket ni Saul tinarigagayanna a papatayen ida iti regtana a maipaay cadagiti annac ti Israel ken ti Juda):
Ket ni David kinunana cadagiti Gabaonitas, ania ti aramidecto cadacayo
Ken iti ania ti panggugorconto, tapno bendicionanyo coma ti tawid ni Jehova?
Ket dagiti Gabaonitas kinunada kencuana, Saan a maipuon iti pirac, wenno iti balitoc cadacami ken ni Saul, wenno iti balayna; saan nga aggapu cadacami ti pannacatay ti siasinoman a tao iti Israel
Ket isu kinunana cadacuada, Ania ti cunaenyonto, tapno aramidec nga agpaay cadacayo.
Ket isuda kinunada iti ari, Daydi tao a nangangaw cadacami ken nagpanegem a maibusor cadacami, tapno madadaelcami coma iti panagtaengmi iti uray sadinoman cadagiti sacup ti Israel.
Mayawat coma cadacami dagiti pito a lallaki cadagiti annacna, tapno ibitinmi coma ida ken Jehova idiay Gabaa ni Saul, a pinili ni Jehova
Ket ti ari kinunana, Siac itedconto ida.
Ngem ti ari inliclicna ni Mifiboset, nga anac ni Jonatan, nga anac ni Saul, a gapu iti sapata ni Jehova, nga adda idi cadacuada, cada David ken Jonatan, nga anac ni Saul.
Ngem ti ari nangala iti dua nga annac a lallaki ni Rispa nga anac a babai ni Aya, isuda nga inyanacna ken ni Saul, da Armoni ken Mifiboset; ken lima nga annac a lallaki ni Micol nga anac a babai ni Saul, isuda nga impasngayna ken Adriel, nga anac a lalaki ni Barzillai a Molahita:
Ket inyawatna ida cadagiti im-ima dagiti Gabaonitas, ket isuda imbitinda ida idiay bantay iti sango ni Jehova, ket dagiti pito natayda amin a sangcacanunong
Ket napapatayda cadagiti al-aldaw ti panagani cadagiti inmun-una nga aldaw, idi carugrugi ti panagani iti cebada.
Ket ni Rispa nga anac a babai ni Aya nangala iti supot a nakersang, ket isu ti inyucradna a maipaay kencuana iti rabaw ti bato, nanipud iti rugi ti panagani inggana iti pannacaibuyat ti danum cadacuada a naggapu iti langit; ket dina impalubos nga uray aniaman a tumatayab ti langit agbatay cadacuada iti aldaw, uray an-animal a narungsot ti away iti rabii.
Ket naibaga ken ni David daydi nga inaramid ni Rispa, nga anac ni Aya, a camalala ni Saul.
Ket ni David napan ket innalana dagiti tultulang ni Saul, ken dagiti tultulang ni Jonatan nga anacna, cadagiti lallaki a taga Jabes-galaad, isuda a nangtacaw idi cadacuada idiay lansangan ti Betsan, isu a nagibitinan idi dagiti Filisteos cadacuada, idi aldaw a panangpapatay dagiti Filisteos ken ni Saul idiay Gelboe:
Ket isu insangatna nanipud sadiay dagiti tultulang ni Saul ken dagiti tultulang ni Jonatan nga anacna: ket inurnongda dagiti tultulang dagiti naibitin.
Ket intabunda dagiti tultulang ni Saul, ken dagiti tultulang ni Jonatan nga anacna idiay daga ti Benjamin sadi Sela, iti tanem ni Cis nga amana: ket inaramidda amin daydi imbilin ti ari, 
Ket iti calpasan daydi ti Dios nagdawatanda iti agpaay iti daga.
Ket dagiti Filisteos nakigubatda manen iti Israel; ket ni David simmalog, ken dagiti adipenna naicuyogda kencuana, ket nakigubatda cadagiti Filisteos
Ket ni David napacsuyan.
Ket ni Isbi-benob, a nagtaud cadagiti annac ti gigante, ket ti dagsen ti picana tallo gasut a siclo a gambang iti cadagsen, ket isu nangibarikes iti baro a campilan, pinanggepna ti mangpapatay ken David.
Ngem ni Abisai nga anac ni Sarvia immarayat kencuana, ket kinabilna daydi Filisteo, ket pinatayna
Idin dagiti lallaki ni David insapatada kencuana, a kinunada, Uray caano dicanto makipagruar cadacami iti gubat, tapno dica coma iddepen ti silaw ti Israel.
Ket naaramid iti calpasan daytoy, nga adda idi pannakigubat cadagiti Filisteos idiay Gob: idin ni Sibecai nga Husatita pinatayna ni Saf, a maysa cadagiti annac ti gigante.
Ket adda manen pannakigubat cadagiti Filisteos idiay Gob; ket ni Elhanan nga anac ni Jaare-oregim a taga Belen pinatayna ni Goliat a Geteo, ti urongan ti picana cas la iti lucotan ti pangablan.
Ket adda idi manen gubat idiay Gat, isu nga adda idi maysa a lalaki a dackel ti catayagna, nga addaan iti innem a ramramay iti tunggal imana, ken iti tunggal sacana innem a ramramay, a duapulo ket uppat ti bilangda; ket isu nayanac met iti gigante.
Ket idinto a nakidangadang iti Israel, isu pinatay ni Jonatan nga anac ni Sima, a cabsat ni David.
Dagitoy nga uppat nayanacda iti gigante sadi Gat; ket napasagda gapu iti ima ni David, ken gapu iti ima dagiti ad-adipenna.
Ti salmo a pagdayaw ni David.
Ket ni David insaona ken ni Jehova dagiti balicas daytoy a canta idi aldaw a panangispal ni Jehova kencuana iti ima dagiti isu-amin a cabusorna, ken iti ima ni Saul:
Ket isu kinunana, 
Ni Jehova isu ti batoc, ken sarikedkedco, ken mangispal caniac, a cucuac met laeng.
Ti Dios, batoc, a kencuana agcamangacto; 
Calasagco, ken sara ti pacaisalacanac, torrec a nangato, ken camangco; 
Mangisalacanco, isalacannac iti ranggas.
Umawagacto ken Jehova, a maicari a madaydayaw: 
Iti casta maispalacto cadagiti cabusorco.
Ta dagiti allon ni patay inalicubcubdac
Dagiti layus ti kinadamsac pinagbutengdac:
Dagiti singdan ni Tanem nailicmut caniac; 
Dagiti silo ni patay immayda caniac.
Iti panagleddaangco inawagac ni Jehova; 
Wen, immasugac iti Diosco: 
Ket isu nangngegna ti timecco nanipud iti templona
Ket ti asugco dimteng cadagiti lapayagna.
Idin ti daga nagarigengen ken nagpigerger, 
Dagiti cimiento ti langit nagginginedda, 
Ket nagarigengenda, gapu ta isu nagpungtot.
Ngimmato ti maysa nga asuc a rimmuar cadagiti abut ti agongna, 
Ket ti apuy a naggapu iti ngiwatna nangalun-un: 
Dagiti beggang napadarangda gapu kencuana.
Isu inrucbabna met dagiti langlangit, ket bimmaba; 
Ket napuscol a sipnget adda idi iti baba dagiti sacsacana.
Ket nagsacay iti maysa a kerubin, ket timmayab; 
Wen, isu nakita cadagiti paypayac ti angin.
Ket pinagbalinna ti sipnget a bengbeng iti aglicmut kencuana, 
A panaguummong dagiti dandanum, napuscol nga ul-ulep dagiti tangatang.
Iti kinasilnag iti sangoananna 
Dagiti beggang ti apuy napadarangda.
Ni Jehova naggurruud nanipud langit, 
Ket ti Cangatoan inyebcasna ti timecna.
Ket nangibiat cadagiti panpana, ket winarawarana ida; 
Iti kimat, ket riniribucna ida.
Idin dagiti pagayusan ti taaw nagparangda, 
Dagiti puon ti lubong nalucasanda, 
A gapu iti panangbabalaw ni Jehova, 
Iti bang-es ti anges dagiti abut ti agongna.
Isu nagbaon nanipud iti ngato, innalanac; 
Isu inalawnac cadagiti adu a dandanum:
Isu inispalnac iti napigsa a cabusorco, 
Cadagidiay a gumura caniac; ta napigsada unay idi caniac.
Immayda caniac idi aldaw ti kinadacsangasatco: 
Ngem ni Jehova isu idi ti saranayco.
Isu inserrecnac met iti nalawa a lugar; 
Isu inispalnac, ta nagragrag-o caniac.
Ni Jehova ginungunaannac iti mainugot iti kinalintegco; 
Iti mainugot iti kinadalus dagiti im-imac sinupapacannac.
Ta siac sinalimetmetac dagiti daldalan ni Jehova, 
Ket saanac a simmina a siuulpit iti Diosco.
Ta isu-amin a bilbilinna addada idi iti sangoanac; 
Ket no maipapan cadagiti pagal-alagadanna, saanac a simmina cadacuada.
Siac met awan idi ti curangco kencuana; 
Ket inliclicco ti bagic iti kinadakesco.
Gapuna a ni Jehova sinupapacannac iti mainugot iti kinalintegco; 
Iti mainugot iti kinadalusco iti saclang dagiti matana.
Iti nacaasi agparangcanto a nacaasi; 
Ket iti tao a di agcurang, agparangcanto nga awan curang;
Iti nadalus agparangcanto a nadalus; 
Iti nadangcoc agparangcanto a bumusor.
Ket ispalem ti maparigat nga ili; 
Ngem dagiti matam addada iti rabaw dagiti natangsit, tapno ipababam ida.
Ta sica ti silawco, O Jehova; 
Ket ni Jehova lawagannanto ti kinasipngetco.
Ta gapu kenca agtarayac a mangsarut iti sangcabuyotan; 
Gapu iti Diosco layawec ti bacud.
No maipapan iti Dios, awan ti pagcurangan ti dalanna: 
Ti sao ni Jehova naipadasen; 
Isu ti maysa a calasag cadagiti amin nga agcamang kencuana.
Ta siasino ti Dios, no saan laeng a ni Jehova
Ket siasino ti maysa a bato, no saan a ti Diostayo?
Ti Dios isu ti napigsa a sarikedkedco; 
Ken mangidalan iti kinaan-anay iti dalanna.
Isu pagbalinenna dagiti sacsacana a cas sacsaca ti ugsa, 
Ket insaadnac iti tapaw dagiti nangato a lugarco.
Isu isurona dagiti im-imac a makigubat, 
Iti casta a dagiti tactakiagco baccugenda ti ba-i a gambang.
Sica intedmo met caniac ti calasag ti panangisalacanmo; 
Ket ta kinaalumamaymo pinatan-ocnac.
Sica pinadackelmo dagiti adaddangco iti babaec; 
Ket dagiti sacsacac saanda a nagcaglis.
Kinamatco dagiti cabusorco, ket dinadaelco ida; 
Saanac met a nagsubli inggana iti napucawda.
Ket pinucawco ida, ken sinalputco ida amin; iti casta dida mabalin iti bumangon; 
Wen, isuda mapasagda iti baba dagiti sacsacac.
Ta sica binaricsannac 
Iti kinabileg nga agpaay iti gubat; 
Sica pinagtamedmo iti babaec dagidi a timmacder a maibusor caniac.
Sica pinagbalinmo met a dagiti cabusorco tallicudandac, 
Tapno pucanec coma dagidi a gimmura caniac.
Kimmitada, ngem awan idi ti siasinoman a nangispal; 
Uray ken ni Jehova, ngem dina sinungbatan ida.
Idin siac tinumecco ida a cas iti tapoc ti daga, 
Linusitco ida a cas iti pitac dagiti lansangan, ket inwarsiwarsic ida.
Sica inispalnac met iti ringgor cadagiti cailiac; 
Sica inaywanannac tapno siac ti olo dagiti nacion: 
Maysa nga umili a diac naammoan agservinto caniac.
Dagiti gangannaet agtameddanto caniac:
Apaman a madamagdac tungpalendacto.
Dagiti gangannaet agpucawdanto, 
Ket umaydanto a sipipigerger manipud cadagiti ticubda.
Agbiag ni Jehova; ket bendito coma ti batoc;
Ket maitanoc coma ti Dios, a bato ti pannacaisalacanco,
Ti Dios met laeng a mangaramid iti pammales a gapu caniac, 
Ken mangparucma cadagiti il-ili iti babaec.
Ken mangalut-ot caniac cadagiti cabusorco: 
wen, sica ingatonac iti ngato dagidi a timmacder a maibusor caniac; 
sica inispalnac iti nadamsac a tao.
Gapuna a siac agyamanacto kenca, O Jehova, iti tengnga dagiti nacion, 
Ken cantaecto dagiti pagdayaw iti naganmo.
Dackel a pannacaispal ti intedna iti arina, 
Ken iparangna ti naayat a kinaimbag iti pinulotanna, 
Ken David ken iti putotna iti agnanayon.
Dagitoy dagiti naudi a balicas ni David
Ni David nga anac ni Isai cunana, 
Ket ti lalaki a nabangon iti nangato cunana, 
Ti pinulotan ti Dios ni Jacob, 
Ken nasam-it a sumasalmo ti Israel:
Ti Espiritu ni Jehova nagsao a gapu caniac, 
Ket ti saona adda idi iti dilac.
Ti Dios ti Israel kinunana, 
Ti Bato ti Israel nagsao caniac: 
Ti maysa a mangituray a sililinteg cadagiti tattao, 
A mangituray iti panagbuteng ti Dios,
Isunto ti cas la iti lawag ti bigat, no ti init lumgac, maysa a bigat nga awan dagiti ul-ulep no ti naganus a root rumusing iti daga, iti nasin-aw a lawag iti calpasan ti tudo.
Pudno a ti balayco saan a casta iti Dios; 
Nupay casta inaramidna caniac ti agnanayon a tulag, 
Nangurnos cadagiti isu-amin a banag, ken natalged: 
Gapu kencuana ti amin a pannacaispalco, ken isu amin a calicagumco, 
Nupay isu dina padackelen.
Ngem dagiti nadangcoc isudanto amin cas la cadagiti sisiit a maipurruac, 
Agsipud ta saan a mabalin nga iggaman ida iti ima:
Ngem ti tao a mangsagid cadacuada rebbengna ti maigaman iti igam a landoc, ken iti orongan ti pica: ket isuda mapuurandanto a matalipuspus iti apuy iti lugarda.
Dagitoy dagiti nagnagan dagidi mamaingel a lallaki nga addada idi ken ni David: Ni Joseb-bassebet a maysa a Tahquemonita, a pangolo dagiti capitan; castamet idi ni Adino nga Eznita, a naibusor cadagiti walo gasut a napapatayda iti naminsan a daras.
Ket iti sumaganad kencuana ni Eleazar nga anac ni Dodo nga anac ti Ahohit, a maysa cadagiti tallo a mamaingel a lallaki ken David, idi a kinaritda dagiti Filisteos, a naguornongda sadiay a makigubat, ket dagiti lallaki ti Israel nagtalawda.
Isu timmacder, ket kinabilna dagiti Filisteos inggana a ti imana napacsuyan, ket ti imana naicapet iti campilan; iti daydi nga aldaw ni Jehova nangaramid iti dackel a panagballigi; ket dagiti tattao nagsublida iti licudanna nga agala laeng iti samsam.
Iti sumaganad kencuana ni Samma nga anac ni Age nga Ararita
Ket dagiti Filisteos naurnongda iti maysa a cabuyotan, idiay yan ti maysa a cabenneg ti daga a napno cadagiti patani; ket dagiti tattao nagtalawda iti sango dagiti Filisteos.
Ngem isu nagtacder iti tengnga di kinelleng ket nagicanawa, ken pinatayna dagiti Filisteos: ket ni Jehova nangaramid iti dackel a panagballigi.
Ket dagiti tallo cadagiti tallo-pulo a pangolo simmalogda, ket inmayda idi tiempo ti ani ken David iti rukib sadi Adullam; ket ti buyot dagiti Filisteos nagpacarsoda idi iti lobong ti Rahaim.
Ket ni David addan idi iti sarikedked, ket ti agbantay a buyot dagiti Filisteos addadan idi idiay Belen.
Ket ni David nautuyan, ket kinunana, O asino ti mangted coma caniac ti inumen iti danum idiay bubon ti Belen, nga adda iti denna ti ruangan!
Ket dagiti tallo a mamaingel a lallaki simmaracusucda iti buyot dagiti Filisteos, ket nangalada iti danum iti bubon ti Belen, nga adda idi iti denna ti ruangan, ket nangalada, ken inyegda ken ni David: ngem isu dina kinayat nga ininum, no di ket imbucbocna ken Jehova.
Ket kinunana, Adayu coma caniac, O Jehova, nga aramidec coma daytoy: inumecto aya ti dara dagiti lallaki a napan iti panagpeggad ti biagda
gapuna nga isu dina kinayat nga ininum
Dagiti tallo a mamaingel a lallaki inaramidda dagitoy a banag.
Ket ni Abisai a cabsat ni Joab, nga anac ni Sarvia, isu idi ti pangolo dagiti tallo
Ket isu intag-ayna ti picana a maibusor iti tallo gasut ket pinapatayna ida, ket nacagun-od ti nagan cadagiti tallo.
Saan aya nga isu idi ti catan-ocan cadagiti tallo
gapuna a naaramid a pangoloda; nupay casta saan a nacagteng cadagiti immuna a tallo.
Ket ni Benaia nga anac a lalaki ni Joiada, nga anac ti maysa a lalaki a maingel a taga Cabseel, a nangaramid cadagiti namaingelan nga aramid, a pinatayna dagiti dua nga annac a lallaki ni Ariel a taga Moab; simmalog met ket pinatayna ti maysa a leon iti tengnga ti maysa a bito idi tiempo ti nieve.
Ket isu pinatayna ti maysa nga Egipcio a nataer a lalaki: ket ti Egipcio addaan idi iti maysa a pica iti imana; ngem isu simmalog kencuana a sisasarucud, ket rinabsutna ti pica iti ima ti Egipcio, ket iti daydi met la picana ti pinangpapatayna kencuana.
Dagitoy a banag inaramid idi ni Benaya nga anac ni Joiada, ket nacagun-od ti nagan cadagiti tallo a mamaingel a lallaki.
Isu nadaydayaw idi ngem cadagiti tallopulo, ngem saan a nacagteng cadagiti immuna a tallo
Ket ni David isu ti insaadna a pangolo ti guardiana.
Ni Asael a cabsat ni Joab isu idi ti maysa cadagiti tallopulo; ni Elhaanan nga anac a lalaki ni Dodo a taga Bet-lehem,
Ni Samma nga Harodi, ni Elica nga Harodi,
Ni Heles a Falti, ni Hira nga anac a lalaki ni Jecces a taga Tecoa,
Ni Abiezer nga Anatot, ni Mabonnai nga Husa,
Ni Selmo nga Ahofat, ni Majarai a Netofat,
Ni Helec nga anac a lalaki ni Baana a Netofat, ni Ittai nga anac a lalaki ni Ribai a taga Gabaa cadagiti annac ni Benjamin,
Ni Banaya a Paratonita, ni Hiddai a taga wawaig sadi Gaas,
Ni Abi-albon nga Arat, ni Azmavet a Barumita.
Ni Elihaba a Saalbon, dagiti annac a lallaki ni Jassen, ni Jonatan,
Ni Samma nga Arar, ni Ahiam nga anac a lalaki ni Sarar nga Arar,
Ni Eliflet nga anac a lalaki ni Asbai, nga anac ti Maacateo, ni Eliam nga anac a lalaki ni Ahitofel a Gilon,
Ni Hesrai a Carmelo, ni Foarai nga Arbi,
Ni Ygal nga anac a lalaki ni Natan a taga Soba, ni Bani a Gadi,
Ni Selec nga Ammon, ni Naharai a Beerot, nga agawawit cadagiti igam ni Joab nga anac a lalaki ni Sarvia,
Ni Ira a Itri, ni Gareb a Itri,
Ni Urias a Jetteo: isuda amin tallopuloda ket pito.
Ti pannacabilang dagiti tattao.
Ket ti pungtot ni Jehova simged manen a maibusor iti Israel, ket tinignayna ni David a maibusor cadacuada, a kinunana, Inca, bilangem ti Israel, ken ti Juda.
Ket ti ari kinunana ken ni Joab a capitan ti buyot, nga adda idi kencuana, Inca ita ditoy ken idiay cadagiti amin a caputotan ti Israel, manipud Dan inggana iti Beerseba, ket bilangem ti umili, tapno maammoac coma ti dagup ti umili.
Ket ni Joab kinunana iti ari, Ita ni Jehova a Diosmo nayonanna ti umili, iti mamingasut ngem ti adda a bilangda coma, ket dagiti mata ti apoc nga ari isu ti makitana coma: ngem apay aya a ti apoc nga ari agragsac itoy a banag?
Nupay casta ti sao ti ari pinarmecna ni Joab, ken dagiti capcapitan ti buyot
Ket ni Joab ken dagiti capcapitan ti buyot rimmuarda a naggapu iti saclang ti ari, tapno mapanda bilangen ti umili ti Israel.
Ket bimmallasiwda iti Jordan, ket nagpacarsoda idiay Aroer, iti abay a canawan ti ili nga adda iti tengnga ti lobong sadi Gad, ken agingga iti Jazer:
Sada dimteng iti Galaad, ken iti daga sadi Tatim-hodsi; ket napanda iti Danjaan, ken naglicmut agingga iti Sidon,
Ket dimanonda iti sarikedked ti Tiro, ken cadagiti isu-amin nga il-ili dagiti Heveo, ken dagiti Cananeo; ket rimmuarda iti abagatan ti Juda, idiay Beerseba.
Iti casta idi a napanda ditoy ken idiay iti isu-amin a daga, immayda iti Jerusalem iti calpasan ti siam a bulan ken duapulo nga aldaw.
Ket ni Joab intedna ti dagup ti bilang ti umili iti ari: ket idiay Israel adda idi walo gasut a ribu a tattao a mamaingel a nagtagicampilan; ket dagiti lallaki ti Juda adda idi lima gasut a ribu a lallaki.
Ket ti puso ni David nagsennaay iti calpasan nga isu pinabilangna ti umili
Ket ni David kinunana ken Jehova, Siac nacabasolac iti dackel unay iti daydiay nga inaramidco: ngem ita, O Jehova, agdawatac kenca, a pacawanem coma ti basol toy adipenmo; ta siac nagaramidac a simamaag unay.
Ket idinto a ni David bimmangon iti bigat, ti sao ni Jehova immay ken ni mammadto a Gad, a mammadto ni David, a kinunana,
Inca, ket saoem ken ni David, Castoy ti cuna ni Jehova, Tallo a banag ti igay-atco kenca: sica mangpilica iti maysa cadacuada, nga aramidec coma kenca.
Iti casta ni Gad immay ken ni David, ket imbagana ken kinunana kencuana, Umaydanto kenca iti dagam dagiti pito a tawen ti bisin
wenno italtalawamto iti tallo a bulan ti saclang dagiti cabusormo iti bayat nga isuda camcamatendaca
wenno addanto angol iti tallo nga aldaw iti dagam
Panunotem ita, ket kitaem no ania ti sungbat nga isublicto iti daydiay a nangibaon caniac.
Ket ni David kinunana ken ni Gad, Naladingitac iti napalalo: coma iti ima ni Jehova; ta dagiti caasina dadackelda; ket saanac coma a matnag iti ima ti tao.
Iti casta ni Jehova imbaonna ti maysa nga angol iti Israel nanipud iti bigat inggana met laeng iti tiempo a nadutocan; ket natayda cadagiti tattao nanipud Dan agingga met laeng iti Beerseba ti pitopulo ribu a tattao.
Ket idi a ti angel inyunnatna ti imana iti Jerusalem tapno isu dadaelenna, ni Jehova imbabawina ti dakes, ket kinunana iti angel a mangdadael iti umili, Umanayen; ita itukenmo ta imam
Ket ti angel ni Jehova adda idi iti denna ti pagtaltagan ni Arauna a Jebuseo.
Ket ni David nagsao idi ken Jehova idi a makitana ti angel a mangcabil idi iti umili, ket kinunana, Adtoy, nacabasolac, siac nagaramidac a sidadangcoc; ngem dagitoy a carnero ania ti inaramidda
Agdawatac kenca, a palubosam coma ta imam a maibusor coma caniac, ken maibusor iti balay ni amac.
Ni David mangbangon iti maysa nga altar idiay pagtaltagan ni Areuna.
Ket ni Gad immay ken ni David idi nga aldaw, ket kinunana kencuana, Sumang-atca, mangbangonca iti maysa nga altar ken ni Jehova idiay pagtaltagan ni Arauna a Jebuseo.
Ket ni David simmang-at a mayalubog iti panagsao ni Gad, a cas imbilin ni Jehova.
Ket kimmita ni Arauna, ket nakitana ti ari ken dagiti ad-adipenna nga umayda kencuana: ket ni Arauna rimmuar, ket incul-obna ti rupana iti daga iti sango ti ari.
Ket ni Arauna kinunana, Apayapay nga umay ti apoc nga ari iti adipenna
Ket ni David kinunana, Tapno gatangec kenca ti pagtaltagan, tapno mangbangonac kencuana iti maysa nga altar ken ni Jehova, tapno ti didigra maituken coma iti umili.
Ket ni Arauna kinunana ken ni David, Alaen coma ti apoc nga ari ket idatonna coma ti pagarupenna a naimbag: adtoy, dagiti vacvaca a maipaay iti daton a mapuuran, ken dagiti aruaten ti agbayo, ken dagiti sangsangol dagiti vacvaca maipaay a sungrod.
Isu-amin dagitoy, O ari, ni Arauna itedna iti ari
Ket ni Arauna kinunana iti ari, Ni Jehova a Diosmo awatennaca coma.
Ket ti ari kinunana ken ni Arauna, Saan; no di ket pudno a gatangec kenca iti maysa a pateg; diacto mangidaton ken Jehova a Diosco iti mapuuran a daton a diac ginatang
Iti casta ni David ginatangna ti pagtaltagan ken dagiti vacvaca iti lima pulo a siclo a pirac.
Ket ni David nangbangon sadiay iti maysa nga altar ken ni Jehova, ket nangidaton cadagiti mapuuran a datdaton ken datdaton ti cappia
Iti casta ni Jehova nacararagan a gapu iti daga, ket ti didigra naisardeng idi iti Israel.